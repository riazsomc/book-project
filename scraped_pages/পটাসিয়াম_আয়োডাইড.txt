পটাশিয়াম আয়োডাইড একটি রাসায়নিক যৌগ যার রাসায়নিক সংকেত KI। খাদ্যগ্রহণ নিয়ন্ত্রণ কিংবা রোগ নিরাময়ের ক্ষেত্রে এটি সম্পূরক বা সাপ্লিমেন্টরূপে ব্যবহৃত হয়। থাইরয়েড গ্রন্থি নিঃসৃত হরমোনের আধিক্য (হাইপারথাইরয়েডিজম), তেজস্ক্রিয় বিকিরণ সংক্রান্ত সমস্যা ও থাইরয়েড গ্রন্থিকে তেজস্ক্রিয় পদার্থের ক্রিয়া হতে রক্ষা করতে পটাশিয়াম আয়োডাইড ব্যবহৃত হয়।  উন্নয়নশীল বিশ্বে ত্বকের স্পোরোট্রাইকোসিস ও ফাইকোমায়োসিস নিরাময়েও পটাশিয়াম আয়োডাইড ব্যবহৃত হয়।  যাদের দেহে আয়োডিনের পরিমাণ কম, তাদের এটি সম্পূরক হিসেবে দেওয়া হয়ে থাকে। মুখের মাধ্যমে এটি দেহের অভ্যন্তরে প্রবেশ করানো হয়।

তবে পটাশিয়াম আয়োডাইড গ্রহণের ফলে বমি, উদরাময়, তলপেটে ব্যথা, র‍্যাশ  ও লালাগ্রন্থির ফুলে যাওয়ার মত সমস্যার সৃষ্টি হয়।  এছাড়াও এলার্জি, মাথাব্যথা, গোদজ্বর ও অবসাদের মতো সমস্যাও দেখা যায়।  গর্ভবতী নারীরা পটাশিয়াম আয়োডাইড গ্রহণ করলে ভ্রূণের ক্ষতি হতে পারে। এতৎসত্ত্বেও তেজস্ক্রিয় বিকিরণ সংক্রান্ত কোনো সমস্যা দেখা দিলে ভ্রূণের ক্ষতি হয়। পটাশিয়াম আয়োডাইডের রাসায়নিক সংকেত KI. পটাশিয়াম হাইড্রোক্সাইডের সাথে আয়োডিন মিশিয়ে বাণিজ্যিকভাবে এটি উৎপাদন করা হয়। 

১৮২০ সাল থেকে চিকিৎসাবিজ্ঞানে পটাশিয়াম আয়োডাইডের ব্যবহার প্রচলিত। বিশ্ব স্বাস্থ্য সংস্থার অত্যাবশ্যক ঔষধের তালিকায় পটাশিয়াম আয়োডাইড অন্তর্ভুক্ত। ঔষধি উপাদান হিসেবে এটি অত্যন্ত স্বাস্থ্যকর ও কার্যকর পরিগণিত হয়।  মার্কিন যুক্তরাষ্ট্রে পটাশিয়াম আয়োডাইড সম্পূরকের গড় মূল্য ২৫ মার্কিন ডলার। লবণে আয়োডিন যোগ করতে পটাশিয়াম আয়োডাইড অবশ্যপ্রয়োজন।

পশুখাদ্য ও মানুষের খাদ্য হিসেবে পটাশিয়াম আয়োডাইডের উল্লেখযোগ্য ব্যবহার বিদ্যমান।  খাদ্য লবণে আয়োডিন যুক্তকরণে পটাশিয়াম আয়োডাইড গুরুত্বপূর্ণ অনুষঙ্গ হয়ে ওঠেছে। এর ফলে সামুদ্রিক খাদ্য কম হারে গ্রহণ করে  এ সকল ব্যক্তির আয়োডিনের ঘাটতি দূরীভূত হয়। পটাশিয়াম আয়োডাইডযুক্ত খাদ্য লবণে আয়োডাইডের জারণের ফলে লবণ থেকে আয়োডিনের ক্ষয় হ্রাস পাওয়া যায় (যখন  এটি মুক্ত বায়ুর সংস্পর্শে আসে)। পটাশিয়াম আয়োডাইডকে স্থিতিশীল করতে ডেক্সট্রোজ অথবা সোডিয়াম থায়োসালফেট ব্যবহার করা হয়।

নিউক্লীয় চিকিৎসাবিজ্ঞানে পটাশিয়াম আয়োডাইডের বহুল ব্যবহার পরিলক্ষিত হয়। এ কাজে পটাশিয়াম আয়োডাইডের পাশাপাশি আয়োবেনগুয়েনের মত তেজস্ক্রিয় আয়োডিনায়িত যৌগ ব্যবহার শুরু হয়। কোষকলার টিউমার এবং ফাইব্রিনোজেন সংক্রান্ত ব্যাধি নিরাময়ে এগুলোর তাৎপর্য অপরিসীম। তবে তেজস্ক্রিয় মৌলসংযুক্ত আয়োডাইড যাতে বিচ্ছিন্ন বা নষ্ট না হয়ে যায়, এজন্য  অ-তেজস্ক্রিয় পটাশিয়াম আয়োডাইড ব্যবহার করা হয়।

যুক্তরাষ্ট্রের খাদ্য ও ঔষধ প্রশাসন  আয়োবেনগুয়েনের সাথে পটাশিয়াম আয়োডাইড নিম্নরূপে গ্রহণের পরামর্শ দেয় (প্রতি চব্বিশ ঘণ্টায়):

১ মাসের কম বয়সী বাচ্চার ক্ষেত্রে ১৬ মিলিগ্রাম ; ১ মাস থেকে ৩ বছর বয়সী বাচ্চার ক্ষেত্রে ৩২ মিলিগ্রাম ; ৩ বছর থেকে ১৮ বছর বয়সীদের ক্ষেত্রে ৬৫ মিলিগ্রাম এবং পূর্ণবয়স্কদের ক্ষেত্রে ১৩০ মিলিগ্রাম।

আয়োবেনগুয়েনযুক্ত তেজস্ক্রিয় ধর্মযুক্ত ঔষধ গ্রহণের ১ ঘণ্টা পূর্বে  সব বয়সীদের জন্য ইঞ্জেকশনের মাধ্যমে পটাশিয়াম আয়োডাইড গ্রহণের পরামর্শ দেয়। অপরদিকে ইউরোপীয় আণবিক চিকিৎসাবিজ্ঞান সমিতির ভাষ্যমতে, তেজস্ক্রিয় ঔষধ গ্রহণের এক দিন পূর্বে পটাশিয়াম আয়োডাইড গ্রহণ বাঞ্ছনীয়।

শিল্পক্ষেত্রে সিলভার নাইট্রেটের সঙ্গে পটাশিয়াম আয়োডাইডের বিক্রিয়া ঘটিয়ে সিলভার আয়োডাইড উৎপাদন করা হয়।  কিছু জীবাণুনাশকেও এটির ব্যবহার রয়েছে। জীবরাসায়নিক গবেষণায় ফ্লোরোসেন্সের তীব্রতা হ্রাসেও পটাশিয়াম আয়োডাইড প্রয়োগ করা হয়। ডাই সংবেদনশীল সৌরকোষে আয়োডিনের সঙ্গে যৌথভাবে পটাশিয়াম আয়োডাইড ব্যবহার করা হয়। স্যান্ডমায়ার বিক্রিয়ায় সংশ্লেষণকার্যেও এর প্রয়োগ রয়েছে।

টেমপ্লেট:পটাশিয়াম যৌগসমূহ