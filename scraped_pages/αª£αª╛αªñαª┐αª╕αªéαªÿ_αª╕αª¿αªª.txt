জাতিসংঘ সনদ জাতিসংঘের প্রতিষ্ঠাকালীন চুক্তি। এটি জাতিসংঘের লক্ষ্য, শাসন কাঠামো এবং সামগ্রিক কাঠামো নির্ধারণ করে, যার মধ্যে আছে ছয়টি প্রধান সংস্থা: সচিবালয়, সাধারণ পরিষদ, নিরাপত্তা পরিষদ, অর্থনৈতিক ও সামাজিক পরিষদ, আন্তর্জাতিক ন্যায়বিচার আদালত এবং ট্রাস্টি পরিষদ।

জাতিসংঘ সনদ জাতিসংঘ ও তার সদস্য রাষ্ট্রগুলোকে আন্তর্জাতিক শান্তি ও নিরাপত্তা বজায় রাখা, আন্তর্জাতিক আইন রক্ষা করা, নাগরিকদের জীবনযাত্রার মান উন্নত করা, অর্থনৈতিক, সামাজিক, স্বাস্থ্য ও সংশ্লিষ্ট সমস্যাগুলোর সমাধান করা এবং বর্ণ, লিঙ্গ, ভাষা বা ধর্মের ভেদাভেদ না করে মানবাধিকার ও মৌলিক স্বাধীনতার প্রতি সর্বজনীন শ্রদ্ধা প্রদর্শন করার নির্দেশ দেয়। সনদ এবং প্রতিষ্ঠাকালীন চুক্তি হিসেবে এর নিয়ম এবং বাধ্যবাধকতাগুলো সকল সদস্য রাষ্ট্রের জন্য বাধ্যতামূলক এবং অন্য যে কোনো চুক্তির ঊর্ধ্বে।

দ্বিতীয় বিশ্বযুদ্ধের সময় মিত্রশক্তিগণ যুদ্ধ-পরবর্তী একটি নতুন আন্তর্জাতিক সংস্থা প্রতিষ্ঠার সিদ্ধান্ত নেয়। এই লক্ষ্য অনুযায়ী, সান ফ্রান্সিসকো সম্মেলনে জাতিসংঘ সনদ নিয়ে আলোচনা, প্রস্তুতি এবং খসড়া তৈরি করা হয়, যা শুরু হয় ১৯৪৫ সালের ২৫ এপ্রিল, এতে বিশ্বের বেশিরভাগ সার্বভৌম রাষ্ট্র অংশগ্রহণ করে। দুই-তৃতীয়াংশের অনুমোদনের পরে চূড়ান্ত পাঠ্য সর্বসম্মতিক্রমে গৃহীত হয় এবং ২৬ জুন ১৯৪৫ তারিখে স্বাক্ষরের জন্য উন্মুক্ত করা হয়। এতে যুক্তরাষ্ট্রের সান ফ্রান্সিসকোতে মূল ৫১টি প্রতিষ্ঠাতা সদস্য দেশের মধ্যে ৫০টি দেশ স্বাক্ষর করে।[Note ১]

পাঁচ স্থায়ী সদস্য (চীন,[Note ২] ফ্রান্স,[Note ৩] সোভিয়েত ইউনিয়ন,[Note ৪] যুক্তরাষ্ট্র, যুক্তরাজ্য) ও অন্য স্বাক্ষরকারীদের বেশিরভাগের চূড়ান্ত অনুমোদনের পর ২৪ অক্টোবর ১৯৪৫ তারিখে সনদটি কার্যকর হয়। এটি জাতিসংঘের আনুষ্ঠানিক সূচনা তারিখ হিসেবে বিবেচিত হয়। প্রথম সাধারণ পরিষদের অধিবেশন পরের জানুয়ারিতে লন্ডনে অনুষ্ঠিত হয়। যেখানে প্রতিষ্ঠাকালীন ৫১ সদস্যের সকলের প্রতিনিধিত্ব ছিল। ১৯৪৭ সালে সাধারণ পরিষদ ২৪ অক্টোবরকে জাতিসংঘ দিবস হিসেবে ঘোষণা করে। ১৯৭১ সালে এটিকে আন্তর্জাতিক ছুটি ঘোষণা করা হয়। বর্তমানে ১৯৩টি দেশ সনদটি অনুমোদন করেছে।

জাতিসংঘের মূলনীতি এবং ধারণাগত কাঠামো ধীরে ধীরে দ্বিতীয় বিশ্বযুদ্ধের সময় মিত্রশক্তিগুলোর একাধিক সম্মেলনের মাধ্যমে প্রণীত হয়। ১২ জুন ১৯৪১ সালে লন্ডনে ঘোষিত সেন্ট জেমস প্যালেসের ঘোষণা মিত্রশক্তির লক্ষ্য ও নীতিগুলোর প্রথম যৌথ বিবৃতি এবং এটি যুদ্ধ-পরবর্তী বিশ্বব্যবস্থার প্রথম দৃষ্টিভঙ্গি প্রকাশ করে। এই ঘোষণাটি "স্বাধীন জনগণের স্বেচ্ছা সহযোগিতা" আহ্বান করে যাতে "সকলেই অর্থনৈতিক ও সামাজিক নিরাপত্তা উপভোগ করতে পারে।"

প্রায় দুই মাস পর মার্কিন যুক্তরাষ্ট্র এবং যুক্তরাজ্য এই লক্ষ্যগুলো ব্যাখ্যা করে একটি যৌথ বিবৃতি প্রকাশ করে, যা আটলান্টিক চার্টার নামে পরিচিত। এর বক্তব্য ছিল— জনগণের ইচ্ছার বিরুদ্ধে কোনো ভূখণ্ড পরিবর্তন না করা, সকল জনগণের আত্মনিয়ন্ত্রণের অধিকার, যারা স্বায়ত্তশাসন থেকে বঞ্চিত তাদের স্বায়ত্তশাসনের পুনরুদ্ধার, বাণিজ্য বাধা কমানো, বিশ্বের অর্থনৈতিক ও সামাজিক অবস্থার উন্নতির জন্য বৈশ্বিক সহযোগিতা, ভয় ও অভাব থেকে মুক্তি, সমুদ্রপথের স্বাধীনতা, এবং যুদ্ধের পর পারস্পরিক নিরস্ত্রীকরণের মাধ্যমে বলপ্রয়োগ পরিত্যাগ করা। এই নীতিগুলো জাতিসংঘের সনদের অনুপ্রেরণা বা অংশ হিসেবে কাজ করেছিল।

পরের বছর ১লা জানুয়ারি ১৯৪২-তে, চীন, সোভিয়েত ইউনিয়ন, যুক্তরাজ্য এবং যুক্তরাষ্ট্রের নেতৃত্বে অক্ষ শক্তির সঙ্গে আনুষ্ঠানিকভাবে যুদ্ধরত ত্রিশটি জাতির প্রতিনিধিরা যা জাতিসংঘের ঘোষণাপত্রে স্বাক্ষর করে। এই ঘোষণাপত্রটি আটলান্টিক চার্টারের উদ্দেশ্য ও নীতিগুলিকে পুনরায় নিশ্চিত করে এবং অ-অক্ষ জোটকে আনুষ্ঠানিকভাবে স্থাপন করে। পরের দিন, আরও বাইশটি জাতির প্রতিনিধিরা স্বাক্ষর করে। "জাতিসংঘ" শব্দটি যুদ্ধের সময় মিত্রশক্তিগুলোর সমার্থক হয়ে ওঠে এবং তাদের যুদ্ধ করার আনুষ্ঠানিক নাম হিসেবে বিবেচিত হয়। জাতিসংঘের ঘোষণাপত্রটি জাতিসংঘের সনদের ভিত্তি গঠন করে; যারা এতে স্বাক্ষর করে এবং ১৯৪৫ সালের সান ফ্রান্সিসকো সম্মেলনে সনদটি আলোচনা ও প্রস্তুতিতে জন্য যোগদান করে এমন প্রায় সকল জাতিই এতে অংশ নিতে আমন্ত্রিত হয়েছিল।

৩০ অক্টোবর ১৯৪৩-এ, মস্কো ঘোষণাগুলির মধ্যে চার জাতির ঘোষণাপত্রটি বিগ ফোরের পররাষ্ট্রমন্ত্রীদের দ্বারা স্বাক্ষরিত হয়, যা "সকল শান্তিপ্রিয় রাষ্ট্রের সার্বভৌম সমতার নীতির ভিত্তিতে একটি সাধারণ আন্তর্জাতিক সংস্থা প্রতিষ্ঠার আহ্বান জানায় এবং এই ধরনের রাষ্ট্রগুলির জন্য সদস্যপদ খোলা থাকবে, বড় এবং ছোট, আন্তর্জাতিক শান্তি ও নিরাপত্তা বজায় রাখার জন্য।" এটি ছিল নতুন আন্তর্জাতিক সংস্থা গঠনের প্রথম আনুষ্ঠানিক ঘোষণা যা অকেজো লীগ অফ নেশনসের পরিবর্তে গঠিত হবে।

মস্কো ঘোষণাগুলির পরিপ্রেক্ষিতে, ২১ আগস্ট ১৯৪৪ থেকে ৭ অক্টোবর ১৯৪৪ পর্যন্ত, যুক্তরাষ্ট্র ডামবারটন ওকস সম্মেলনের আয়োজন করে যা জাতিসংঘের একটি নীলনকশা বিকাশ করে। অনেক নিয়ম, নীতি এবং জাতিসংঘ সনদের বিধানগুলি সম্মেলনের সময় প্রস্তাবিত হয়েছিল, যার মধ্যে ছিল জাতিসংঘ ব্যবস্থার কাঠামো; ভবিষ্যতে যুদ্ধ এবং সংঘাত প্রতিরোধের জন্য একটি "নিরাপত্তা পরিষদ" গঠন; এবং সাধারণ পরিষদ, আন্তর্জাতিক আদালত এবং সচিবালয়ের মতো অন্যান্য "অঙ্গ" প্রতিষ্ঠা। এই সম্মেলনটি বিগ ফোর দ্বারা পরিচালিত হয়েছিল, অন্যান্য দেশের প্রতিনিধিরা এই নীতিগুলির বিবেচনা এবং প্রণয়নে অংশগ্রহণ করেছিল। ১৯১৯ সালে প্যারিস শান্তি সম্মেলনে, দক্ষিণ আফ্রিকার প্রধানমন্ত্রী জ্যান স্মুটস এবং যুক্তরাজ্যের লর্ড সিসিল লীগ অফ নেশনসের কাঠামো প্রস্তাব করেছিলেন, যার মধ্যে ছিল সমস্ত সদস্য রাষ্ট্রের সমন্বয়ে একটি লীগ অ্যাসেম্বলি এবং প্রধান শক্তিগুলির সমন্বয়ে একটি লীগ কাউন্সিল। স্মুটস এবং সিসিল জাতিসংঘের জন্য যে একই কাঠামো তৈরি করেছিলেন তা অনুকরণ করে একটি নিরাপত্তা পরিষদ এবং জাতিসংঘ সদস্য রাষ্ট্রগুলির একটি সাধারণ পরিষদ গঠন করে।

পরবর্তী ইয়াল্টা সম্মেলনে, ফেব্রুয়ারি ১৯৪৫ সালে, মার্কিন যুক্তরাষ্ট্র, যুক্তরাজ্য এবং সোভিয়েত ইউনিয়নের মধ্যে প্রস্তাবিত নিরাপত্তা পরিষদের ভোটের কাঠামো নিয়ে চলমান বিতর্কের সমাধান হয়, যা ২৫ এপ্রিল ১৯৪৫-এ সান ফ্রান্সিসকোতে একটি "জাতিসংঘ সম্মেলন" আহ্বানের আহ্বান জানায় যাতে "ডামবারটন ওকসের আনুষ্ঠানিক আলোচনায় প্রস্তাবিত লাইনগুলির সাথে সঙ্গতিপূর্ণ একটি সংস্থার সনদ প্রস্তুত করা হয়।"

সান ফ্রান্সিসকো সম্মেলন, যা আনুষ্ঠানিকভাবে আন্তর্জাতিক সংস্থা বিষয়ক জাতিসংঘ সম্মেলন (UNCIO) নামে পরিচিত, ২৫ এপ্রিল ১৯৪৫-এ শুরু হয়। এর লক্ষ্য ছিল একটি নতুন আন্তর্জাতিক সংস্থা গঠনের জন্য সনদ প্রণয়ন করা। বিগ ফোর এই অনুষ্ঠানটি পৃষ্ঠপোষকতা করে এবং জাতিসংঘের ঘোষণাপত্রে স্বাক্ষরকারী সব ছেচল্লিশটি দেশকে আমন্ত্রণ জানায়। সম্মেলন প্রতিনিধি আরও চারটি দেশকে আমন্ত্রণ জানায়: বেলারুশিয়ান সোভিয়েত সমাজতান্ত্রিক প্রজাতন্ত্র, ইউক্রেনীয় সোভিয়েত সমাজতান্ত্রিক প্রজাতন্ত্র, আর্জেন্টিনা এবং সম্প্রতি মুক্ত ডেনমার্ক।

এই সম্মেলনটি ছিল তখন পর্যন্ত সবচেয়ে বড় আন্তর্জাতিক সমাবেশ। এতে ৮৫০ জন প্রতিনিধি, উপদেষ্টা এবং সংগঠকসহ মোট ৩,৫০০ জন অংশগ্রহণকারী ছিল। এছাড়াও ২,৫০০ জন গণমাধ্যম ও বিভিন্ন নাগরিক সমাজের প্রতিনিধিরা উপস্থিত ছিলেন। সমস্ত প্রতিনিধিদের নিয়ে সাধারণ সভাগুলি পর্যায়ক্রমে বিগ ফোরের প্রধান প্রতিনিধিদের দ্বারা পরিচালিত হয়। খসড়া প্রণয়ন প্রক্রিয়ার বিভিন্ন দিক নিয়ে আলোচনা ও সমাধানের জন্য বেশ কয়েকটি কমিটি গঠন করা হয়, যা পরবর্তী কয়েক সপ্তাহে ৪০০ টিরও বেশি সভা করে। একাধিক পর্যালোচনা, বিতর্ক এবং সংশোধনের পর, ২৫ জুন ১৯৪৫-এ চূড়ান্ত সভা অনুষ্ঠিত হয়, যেখানে চূড়ান্ত খসড়াটি উপস্থাপন করা হয়। সর্বসম্মতিক্রমে অনুমোদনের পর, পরের দিন ভেটেরান্স মেমোরিয়াল হলে প্রতিনিধিরা সনদটি স্বাক্ষর করেন।