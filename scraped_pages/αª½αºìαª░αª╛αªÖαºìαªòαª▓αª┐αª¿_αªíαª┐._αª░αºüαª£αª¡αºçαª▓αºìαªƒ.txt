ফ্রাংক্‌লিন ডেলানো রুজ্‌ভেল্ট (ইংরেজি: Franklin Delano Roosevelt ফ্র্যাংক্‌লিন্‌ ডেলানৌ রৌজ়াভ়েল্ট্‌ (জানুয়ারি ৩০, ১৮৮২ – এপ্রিল ১২, ১৯৪৫) মার্কিন যুক্তরাষ্ট্রের ৩২তম রাষ্ট্রপতি। তিনি চার মেয়াদে ১৯৩৩ থেকে ১৯৪৫ পর্যন্ত ১২ বছর ক্ষমতায় ছিলেন। ডেমোক্র্যাটিক পার্টির নেতা হিসেবে তিনি টানা চারবার প্রেসিডেন্ট নির্বাচনে জয়ী হন এবং বিংশ শতাব্দীর প্রথমভাগে বিশ্ব রাজনীতির একজন কেন্দ্রীয় চরিত্র হয়ে ওঠেন। বিংশ শতকের কুখ্যাত মহামন্দার সময়ে তিনি তাঁর "নতুন নীতি" (new deal)-র মাধ্যমে যুক্তরাষ্ট্রীয় সরকারকে অবধারিত অর্থনৈতিক বিপর্যয় থেকে উদ্ধার করেন। তাঁর প্রবর্তিত নিউ ডিল কোয়ালিশন বিংশ শতাব্দীর তৃতীয় ভাগে আমেরিকায় নব্য উদারপন্থার দিশানির্দেশ করেছিল। তাঁর তৃতীয় ও চতুর্থ দফার শাসনকাল মূলত দ্বিতীয় বিশ্বযুদ্ধকে কেন্দ্র করে আবর্তিত হয়েছিল, এবং শাসনরত অবস্থায় তাঁর মৃত্যুর অব্যবহিত পরেই আমেরিকা বিশ্বযুদ্ধে জয়লাভ করে।
নিউ ইয়র্কের হাইড পার্কের প্রখ্যাত রুজভেল্ট পরিবারের সদস্য ফ্রাঙ্কলিন গ্রোটন স্কুল ও হার্ভার্ড কলেজে পড়াশোনার পর কলম্বিয়া ল স্কুল থেকে আইন পাশ করেন ও নিউ ইয়র্ক শহরে আইন ব্যবসা শুরু করেন। ১৯০৫ খ্রিস্টাব্দে তিনি তাঁর সম্পর্কিত বোন ইলিয়ানর রুজভেল্টের সঙ্গে বিবাহবন্ধনে আবদ্ধ হন। তাঁদের ছয় সন্তানের মধ্যে পাঁচজন পরিণত বয়স পর্যন্ত জীবিত ছিলেন। ১৯১০ খ্রিস্টাব্দে তিনি নিউ ইয়র্ক স্টেট সেনেট আসনে জয়ী হন এবং প্রথম বিশ্বযুদ্ধের সময়ে প্রেসিডেন্ট উড্রো উইলসনের অধীনে নৌবাহিনীর সহসচিব হিসেবে কাজ করেন।
১৯২০-র প্রেসিডেন্ট নির্বাচনে তিনি জেমস কক্সের ডেপুটি হিসেবে নির্বাচনে লড়েন কিন্তু কক্স রিপাবলিকান প্রার্থী ওয়ারেন হার্ডিঙের কাজে পরাজিত হন।
১৯২১ সালে রুজভেল্ট পক্ষাঘাতগ্রস্ত হন।  পোলিও রোগের কারণে তার পা দুটো স্থায়ীভাবে প্যারালাইজড হয়ে যায়।
চিকিৎসা চলাকালীন সময়ে রুজভেল্ট জর্জিয়ার ওয়ার্ম স্প্রিংসে একটি পোলিও নিরাময় কেন্দ্র গড়ে তোলেন৷ হাঁটতে না পারার অসহায়তা নিয়েও রুজভেল্ট ১৯২৮ সালে নিউইয়র্কের নির্বাচনে গভর্নর নিয়োজিত হয়ে সরকারি কার্যালয়ে ফিরে আসেন।
১৯২৯ থেকে ১৯৩৩ পর্যন্ত তিনি গভর্নরের দায়িত্ব পালন করেন।  মার্কিন যুক্তরাষ্ট্রে বিরাজমান অর্থনৈতিক সমস্যা মোকাবেলায় কার্যকর পদক্ষেপ গ্রহণ করেন।
১৯৩২ এর রাষ্ট্রপতি নির্বাচনে রুজভেল্ট তার রিপাবলিকান প্রতিদ্বন্দ্বী হারবার্ট হুবার কে পরাজিত করেন।
ঘোর অর্থনৈতিক মন্দার মধ্যে তিনি প্রেসিডেন্টের দায়িত্ব পালন শুরু করেন৷