বঙ্গবন্ধু শেখ মুজিব মেডিক্যাল বিশ্ববিদ্যালয় (পূর্বনাম পিজি হাসপাতাল) বাংলাদেশের একটি স্বায়ত্তশাসিত সরকারি বিশ্ববিদ্যালয়। এটি ১৯৬৫ সালে ডিসেম্বর মাসে ইনস্টিটিউট অফ পোস্টগ্রাজুয়েট মেডিকেল রিসার্চ (আইপিজিএমআর) নামে প্রতিষ্ঠিত হয়, পরবর্তীতে ১৯৯৮ সালে সরকার দেশে উচ্চ চিকিৎসা-শিক্ষা, সেবা-শিক্ষা ও গবেষণার সুবিধা সম্প্রসারণের জন্য এটিকে একটি মেডিকেল বিশ্ববিদ্যালয়ে রূপান্তরিত করে। এটি বর্তমানে স্নাতক, স্নাতকোত্তরসহ বিভিন্ন ডিপ্লোমা ডিগ্রি প্রদান করে। এটি বাংলাদেশে বিশ্ববিদ্যালয় পর্যায়ে প্রথম স্নাতক ও স্নাতকোত্তর নার্সিং অনুষদ চালু করে এবং NIANER-এর মতো নার্সিং উচ্চ শিক্ষা  প্রতিষ্ঠানের সাথে সংযুক্তি রয়েছে। এটি স্নাতক মেডিকেল (এমবিবিএস) বা ডেন্টাল (বিডিএস) ডিগ্রি প্রদান করে না। চিকিৎসা ও সেবার জন্য এটিতে ৭৫০ শয্যা বিশিষ্ট হাসপাতাল রয়েছে। 

চিকিৎসা শিক্ষায় স্নাতকোত্তর কোর্স প্রদানের জন্য ১৯৬৫ সালে ঢাকায় ইনস্টিটিউট অব পোস্ট গ্রাজুয়েট মেডিসিন অ্যান্ড রিসার্চ (IPGMR) প্রতিষ্ঠিত হয়। স্নাতকোত্তর পর্যায়ের শিক্ষা ও গবেষণার দায়িতপ্রাপ্ত হলেও এই সংস্থার ডিগ্রি প্রদানের ক্ষমতা ছিল না। এটি ন্যস্ত হয়েছিল ঢাকা বিশ্ববিদ্যালয়ের ওপর। IPGMR কার্যক্রমসহ অনেকগুলি চিকিৎসা মহাবিদ্যালয়ের এম.বি.বি.এস ডিগ্রি প্রদান করত ঢাকা বিশ্ববিদ্যালয়।  ১৯৯৮ সালের ৩০ এপ্রিল সংসদীয় অধ্যাদেশের মাধ্যমে পূর্ণাঙ্গ  মেডিক্যাল বিশ্ববিদ্যালয়ে রূপান্তরিত হয়। এমবিবিএস কোর্স চালু করা হলেও এই প্রতিষ্ঠানে পূর্বাপর কেবল স্নাতকোত্তর শিক্ষা প্রদান করা হতো।

নিম্নোক্ত ব্যক্তিবর্গ বিশ্ববিদ্যালয়টির উপাচার্য হিসেবে দায়িত্ব পালন করেন:

বঙ্গবন্ধু শেখ মুজিবুর রহমানের নামানুসারে নতুন বিশ্ববিদ্যালয়টির নামকরণ করা হয়। এই বিশ্ববিদ্যালয়ে একটি হাসপাতাল আছে যাতে উন্নতমানের চিকিৎসা প্রদানের আয়োজন আছে। প্রতিষ্ঠাতা উপাচার্য ছিলেন অধ্যাপক কাদরী। বিশ্ববিদ্যালয়টিতে মোট পাঁচটি বহুতল ভবন আছে; ব্লক এ, বি, সি, ডি এবং কেবিন ব্লক। শিক্ষা, গবেষণা এবং চিকিৎসা সমান্তরালভাবে চলে এই মেডিকেল বিশ্ববিদ্যালয়টিতে। শুক্রবার এবং সরকারী ছুটির দিন ছাড়া সকাল আটটা থেকে দুপুর আড়াইটা পর্যন্ত প্রশাসনিক দপ্তর খোলা থাকে।

ঢাকার শাহবাগে বঙ্গবন্ধু শেখ মুজিব মেডিক্যাল বিশ্ববিদ্যালয় অবস্থিত। ঠিক পাশেই রয়েছে আরেকটি প্রতিষ্ঠান ‘বাংলাদেশ ইনস্টিটিউট অব রিসার্চ অ্যান্ড রিহ্যাবিলিটেশন ইন ডায়াবেটিস, এন্ডোক্রাইন অ্যান্ড মেটাবোলিক ডিসঅর্ডারস (বারডেম)।

ক্যাজুয়ালটি ডিপার্টমেন্ট, মেডিসিন বহির্বিভাগ, সার্জারি, নিউরোসার্জারি, গ্যাস্ট্রোএন্টারলজি, হেমাটোলজি, সাইকিয়াট্রি, পিডিয়াট্রিক সার্জারি এবং হাসপাতালের ডিসপেনসারি আলাদা একটি কমপ্লেক্সে অবস্থিত।