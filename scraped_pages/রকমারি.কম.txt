রকমারি.কম বা রকমারি ডট কম হচ্ছে বাংলাদেশের একটি অনলাইনভিত্তিক পণ্য কেনার ওয়েবসাইট। এটি ২০১২ সালের ১৯ জানুয়ারি আনুষ্ঠানিকভাবে যাত্রা শুরু করে। শুরুতে শুধু বই কিনতে পাওয়া গেলেও বর্তমানে এই সাইটে ডিভিডি, ভিডিও টিউটোরিয়াল, ক্রীড়া সামগ্রী, অন্য রকম বিজ্ঞান বাক্স (বিজ্ঞান পরীক্ষণের কিট), ক্যালকুলেটর, ঘড়ি, পেনড্রাইভ, কম্পিউটারের নানাবিধ যন্ত্রাংশসহ বিভিন্ন পণ্যও কিনতে পাওয়া যায়। ওয়েবের পাশাপাশি মোবাইল অ্যাপের মাধ্যমেও এখানে পণ্য অর্ডার করা যায়।

রকমারি ডট কম হলো অন্যরকম গ্রুপের অন্যরকম ওয়েব সার্ভিসেস লিমিটেড নিয়ন্ত্রণাধীন একটি ই-বাণিজ্য সাইট। আবুল হাসান লিটন, এহতেশামুল শামস রাকিব, জুবায়ের বিন আমিন এবং মোঃ খায়রুল আনামকে সাথে নিয়ে ২০১২ সালের ১৯শে জানুয়ারি মাহমুদুল হাসান সোহাগ এই সাইটটি চালু করেন। শুরুতে শুধু বই বিক্রির সাইট হিসেবে চালু করা হলেও বর্তমানে এই সাইটে ইলেক্ট্রনিক্স সামগ্রী, স্টেশনারী ও অন্যান্য জিনিসপত্রও বিক্রি হয়। ২০১২ সাল থেকেই ক্যাশ অন ডেলিভারি চালু রয়েছে। ১০০টি বই নিয়ে শুরু করা এই অনলাইন বইয়ের দোকানে বর্তমানে দেড় লক্ষাধিক  বই আছে। প্রতিদিন প্রায় আড়াই থেকে ৩ হাজার বই বিক্রি হয় এবং বছরে প্রায় ১০ লক্ষ বই বিক্রি করে প্রতিষ্ঠানটি। বর্তমানে এর কর্মী সংখ্যা ১৫০। শুধুমাত্র বইমেলা ২০২০-এ এই প্রতিষ্ঠানটি কয়েক কোটি টাকার বই বিক্রি করেছে।

শুরু থেকে সমগ্র বাংলাদেশ জুড়ে ডেলিভারী সিস্টেম চালু করে রকমারি ডট কম। ঢাকার ভিতরে ৩-৫ দিনে এবং ঢাকার বাহিরে হোম ডেলিভারীর ক্ষেত্রে ৭-১০ দিন এবং পোস্ট অফিস ডেলিভারীর ক্ষেত্রে ৫-৭ দিন সময় লাগে। ক্যাশ অন ডেলিভারীর পাশাপাশি বিকাশ, নগদ, রকেট, ব্যাংক কার্ড ও রকমারির নিজস্ব ওয়ালেট পদ্ধতির মাধ্যমে বই বা পণ্যের মূল্য পরিশোধ করা যায়।