ইসলামি সহযোগিতা সংস্থা বা সংক্ষেপে ওআইসি (আরবি: منظمة التعاون الإسلامي, প্রতিবর্ণীকৃত: Munaẓẓama at-Taʿāwun al-ʾIslāmiyy; ফরাসি: Organisation de la coopération islamique) একটি আন্তর্জাতিক ইসলামি সংস্থা। পূর্বে সংস্থাটির নাম ছিল ইসলামি সম্মেলন সংস্থা। ১৯৬৯ সালে গঠিত সংস্থাটিতে ৫৭টি দেশ প্রতিনিধিত্ব করছে যার মধ্যে ৪৯টি মুসলমান প্রধান দেশ। সংস্থাটির মতে তারা ‘মুসলিম বিশ্বের সম্মিলিত কণ্ঠস্বর’ হিসেবে এবং ‘আন্তর্জাতিক শান্তি ও সম্প্রীতি প্রচারের চেতনা নিয়ে মুসলিম বিশ্বের স্বার্থ ধারণ ও সুরক্ষায়’ কাজ করে থাকে। 

জাতিসংঘ এবং ইউরোপীয় ইউনিয়নে ওআইসির স্থায়ী প্রতিনিধি রয়েছে। সংস্থাটির দাপ্তরিক ভাষা আরবী, ইংরেজি ও ফরাসি। সংস্থাটির বর্তমান মহাসচিব হুসেইন ইব্রাহীম তাহা। সদর দপ্তর সৌদি আরবের জেদ্দায় অবস্থিত।

১৯৬৭ সালের ছয়দিনের যুদ্ধের পর ১৯৬৯ সালের ২১ আগস্ট ইসরাইল জেরুজালেমের  মসজিদুল আকসায় অগ্নিসংযোগ করে। এর ফলে সমগ্র মুসলিম বিশ্বে প্রতিক্রিয়া দেখা দেওয়ায়  ২৫ আগস্ট ১৪টি আরব দেশের পররাষ্ট্রমন্ত্রীগণ মিশরের রাজধানী কায়রোতে এক বৈঠকে মিলিত হয়। সৌদি আরব প্রস্তাব করে,  

যেহেতু বিষয়টি মুসলিম বিশ্বের জন্য স্পর্শকাতর তাই সকল মুসলিম দেশের রাষ্ট্রপ্রধানদের সঙ্গে নিয়েই শীর্ষ বৈঠক আয়োজন করবে। মরক্কো, সৌদি আরব, ইরান, পাকিস্তান, সোমালিয়া, মালয়েশিয়া এবং নাইজারকে নিয়ে প্রস্তুতি কমিটি গঠিত হয়। একই বছরেরই ২২-২৫ সেপ্টেম্বর মরক্কোর রাবাতে ২৫টি মুসলিম বিশ্বের রাষ্ট্রপ্রধানদের নিয়ে এক সম্মেলন অনুষ্ঠিত হয়। উক্ত সম্মেলনে রাষ্ট্রের প্রতিনিধিগণের সিদ্ধান্তক্রমে ইসলামি সম্মেলন সংস্থা নামে এই প্রতিষ্ঠানটি আত্মপ্রকাশ করে। ১৯৬৯ সালের ২৫ সেপ্টেম্বর ওআইসি প্রতিষ্ঠিত হয়। মধ্যপ্রাচ্য, উত্তর পশ্চিম আফ্রিকা, মধ্য এশিয়া, দক্ষিণ পূর্ব এশিয়া, এবং ভারতীয় উপমহাদেশের ৫৭টি ইসলামি রাষ্ট্র নিয়ে এই সংস্থা গঠিত।

২০১১ সালের ২৮ জুন আস্তানা, কাজাখস্তানে অনুষ্ঠিত পররাষ্ট্রমন্ত্রীদের কাউন্সিলে প্রতিষ্ঠানটির নাম ইসলামি সম্মেলন সংস্থা (আরবি: منظمة المؤتمر الإسلامي; ফরাসি: Organisation de la Conférence Islamique) পরিবর্তন করে ইসলামি সহযোগিতা সংস্থা করা হয়। এই সময়ে ওআইসির লোগোও পরিবর্তন করা হয়।

ইসলামি সহযোগিতা সংস্থার ৫৭টি সদস্য রাষ্ট্র রয়েছে, যার মধ্যে ৫৬টি জাতিসংঘের সদস্য রাষ্ট্র এবং ৪৯টি রাষ্ট্র মুসলিম সংখ্যাগরিষ্ঠ। পশ্চিম আফ্রিকাসহ বেশ কিছু দেশে যদিও অনেক মুসলিম জনসংখ্যা আছে; কিন্তু মুসলিম সংখ্যাগরিষ্ঠ দেশ নয় । উল্লেখযোগ্য মুসলিম জনসংখ্যা সহ কয়েকটি দেশ, যেমন- রাশিয়া এবং থাইল্যান্ড পর্যবেক্ষক রাষ্ট্র হিসাবে রয়েছে।
২০১৩ সালের হিসাবে ওআইসি সদস্য দেশগুলোর সমষ্টিগত জনসংখ্যা ১.৮+ বিলিয়নের বেশি।
১৫ এপ্রিল ২০১৬ তারিখে ইস্তাম্বুলে ওআইসির ১৩তম শীর্ষ সম্মেলন অনুষ্ঠিত হয়।