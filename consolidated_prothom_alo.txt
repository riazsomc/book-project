=== ব্যবসায়ী ওয়াদুদ হত্যা মামলা: সাবেক খাদ্যমন্ত্রী কামরুলের ৮ দিনের রিমান্ড মঞ্জুর ===
রাজধানীর নিউমার্কেট থানায় করা ব্যবসায়ী আবদুল ওয়াদুদ হত্যা মামলায় গ্রেপ্তার সাবেক খাদ্যমন্ত্রী কামরুল ইসলামকে আট দিন রিমান্ডে নিয়ে জিজ্ঞাসাবাদ করার অনুমতি দিয়েছেন আদালত।
ঢাকার চিফ মেট্রোপলিটন ম্যাজিস্ট্রেট (সিএমএম) আদালতের অ্যাডিশনাল চিফ মেট্রোপলিটন ম্যাজিস্ট্রেট (এসিএমএম) মো. জিয়াদুর রহমান আজ মঙ্গলবার এ আদেশ দেন।
প্রথম আলোকে এ তথ্য নিশ্চিত করেন ঢাকা মহানগর পুলিশের অপরাধ ও তথ্য বিভাগের উপপরিদর্শক (এসআই) অনুপ কুমার দাস।
আওয়ামী লীগের প্রেসিডিয়াম সদস্য কামরুল ইসলামকে গতকাল সোমবার রাজধানীর উত্তরা এলাকা থেকে গ্রেপ্তারের কথা জানায় পুলিশ।
পুলিশ ও আদালত–সংশ্লিষ্ট সূত্রগুলো বলছে, আজ সকাল সাড়ে সাতটার পর কামরুল ইসলামকে আদালতের হাজতখানায় হাজির করা হয়। এরপর মাথায় পুলিশের হেলমেট ও বুলেটপ্রুফ জ্যাকেট পরিয়ে তাঁকে আদালতের এজলাসকক্ষে তোলা হয়। পরে ব্যবসায়ী আবদুল ওয়াদুদ হত্যা মামলায় তাঁকে ১০ দিন রিমান্ডে নেওয়ার আবেদন করে ঢাকা মহানগর পুলিশের গোয়েন্দা শাখা (ডিবি)।
রিমান্ড আবেদনে বলা হয়, ওয়াদুদ হত্যা মামলার পলাতক আসামিদের শনাক্ত-গ্রেপ্তারের জন্য আসামি কামরুল ইসলামকে রিমান্ডে নিয়ে জিজ্ঞাসাবাদ করা জরুরি।
অন্যদিকে আসামিপক্ষ থেকে রিমান্ড আবেদন নাকচের আরজি জানানো হয়। একই সঙ্গে কামরুল ইসলামের পক্ষে জামিনের আবেদন করা হয়। শুনানির সময় কামরুল ইসলাম নিজেও আদালতের কাছে দাবি করেন, তিনি নিরপরাধ।
উভয় পক্ষের শুনানি নিয়ে আদালত কামরুল ইসলামের আট দিনের রিমান্ড মঞ্জুর করেন।
ওয়াদুদ হত্যা মামলার এজাহারে বলা হয়, গত ১৯ জুলাই বিকেল পাঁচটায় নিউমার্কেটের ১ নম্বর ফটকের সামনে বৈষম্যবিরোধী ছাত্র-জনতার শান্তিপূর্ণ মিছিলে কিছু আসামির যোগসাজশ, উসকানিমূলক বক্তব্য ও সরাসরি নির্দেশে গুলিবর্ষণ করা হয়। এতে ঘটনাস্থলে ওয়াদুদসহ অনেক ছাত্র-জনতা-পথচারী আহত হন। আবদুল ওয়াদুদ (৪৫) নিউমার্কেট এলাকার প্রিয়াঙ্গন শপিং সেন্টারের নিজ ব্যবসাপ্রতিষ্ঠান থেকে বাসায় ফেরার পথে গুলিবিদ্ধ হয়েছিলেন। তাঁকে ঢাকা মেডিকেল কলেজ হাসপাতালে নিয়ে গেলে মৃত ঘোষণা করেন চিকিৎসক।
এ ঘটনায় ওয়াদুদের আত্মীয় আবদুর রহমান বাদী হয়ে গত ২১ আগস্ট নিউমার্কেট থানায় মামলা করেন।

=== আইপিএল নিলামে যুক্তরাষ্ট্রের চাঁদ ===
৯ বছর পর আইপিএলে ফেরার পথে উন্মুক্ত চাঁদ। ভারতকে অনূর্ধ্ব-১৯ বিশ্বকাপ জেতানো এই অধিনায়ক আছেন আইপিএল নিলামের চূড়ান্ত তালিকায়।
সেই তালিকায় তাঁর নামের পাশে দেশ হিসেবে যদিও ভারতের নামটা লেখা নেই। তাঁর দেশ এখন যুক্তরাষ্ট্র। অর্থাৎ নিজের দেশের টুর্নামেন্টে যুক্তরাষ্ট্রের প্রতিনিধি হিসেবে নাম লিখিয়েছেন চাঁদ।
চাঁদের আইপিএলে অভিষেক হয় মাত্র ১৮ বছর বয়সে। ২০১১ সালের খেলেছেন প্রথমবার। সর্বশেষ আইপিএল খেলেছেন ২০১৬ সালে, মুম্বাই ইন্ডিয়ানসের হয়ে। তাঁর আইপিএলে খেলা সর্বশেষ ইনিংসে করেছেন শূন্য।
সব মিলিয়ে আইপিএলে ডানহাতি এই ব্যাটসম্যান খেলেছেন ২০ ইনিংস, ১০০ স্ট্রাইক রেটে রান করেছেন মাত্র ৩০০। ভারতকে অনূর্ধ্ব-১৯ বিশ্বকাপ জেতানোর পর যে তারকাখ্যাতি মিলেছিল চাঁদের, তার পতনও হয়েছিল অনেকটা এই আইপিএল দিয়েই। যার শুরুটা ২০১৩ সালের আইপিএলের প্রথম বলে ব্রেট লির বলে বোল্ড হয়ে, যে দৃশ্যটা ইন্টারনেটের সৌজন্যে বারবার ঘুরেফিরে ক্রিকেট–ভক্তদের সামনে এসেছে।
অথচ একটা সময় চাঁদের তুলনা হতো বিরাট কোহলির সঙ্গে। কারণও ছিল। দুজনেই বেড়ে উঠেছেন দিল্লিতেই। অধিনায়ক হিসেবে অনূর্ধ্ব-১৯ বিশ্বকাপ জিতেছেন দুজনই।
২০০৮ অনূর্ধ্ব-১৯ বিশ্বকাপ দিয়ে পাদপ্রদীপের আলোয় এসেছেন বিরাট কোহলি আর উন্মুক্ত চাঁদের আবির্ভাব ২০১২ অনূর্ধ্ব-১৯ বিশ্বকাপ দিয়ে। এরপর কোহলি হলেন ভারতের সর্বকালের অন্যতম সেরা, আর চাঁদ তো ভারতের হয়ে খেলতেই পারলেন না। সুযোগ না পেয়ে ভারতের ক্রিকেট থেকে অবসর নিলেন ২০২০ সালে। সেটাও মাত্র ২৮ বছর বয়সে।
এরপর যুক্তরাষ্ট্রের ক্রিকেটে পা রাখার পরও পথটা সহজ ছিল না। যুক্তরাষ্ট্রের মাটিতে সর্বশেষ টি-টোয়েন্টি বিশ্বকাপে যুক্তরাষ্ট্রের দলে জায়গায় হয়নি তাঁর। এ নিয়ে পরে নিজের হতাশার কথাও জানিয়েছেন চাঁদ। বিশ্বকাপের পরও যুক্তরাষ্ট্র জাতীয় দলে চাঁদের সুযোগ মেলেনি।
তবে মেজর লিগ ক্রিকেটে নিয়মিত খেলছেন চাঁদ। সর্বশেষ আসরে লস অ্যাঞ্জেলস নাইট রাইডার্সের হয়ে ৬ ম্যাচে ১৫৮ রান করেছিলেন এই ক্রিকেটার। ফিফটি পেয়েছিলেন দুটি। সর্বশেষ তিনি খেলেছেন ওয়েস্ট ইন্ডিজের ম্যাক্স৬০ টুর্নামেন্টে।

=== টাঙ্গাইলে বাস ও পিকআপ ভ্যানের সংঘর্ষে নিহত ৪ ===
টাঙ্গাইলের মধুপুরে বাস ও পিকআপ ভ্যানের মুখোমুখি সংঘর্ষে চারজন নিহত হয়েছেন। আজ মঙ্গলবার ভোর সাড়ে ৫টার দিকে টাঙ্গাইল–ময়মনসিংহ মহাসড়কে মধুপুর উপজেলার মালাউরি এলাকায় এ দুর্ঘটনা ঘটে।
নিহত ব্যক্তিদের মধ্যে তিনজনের পরিচয় জানা গেছে। তাঁরা হলেন পিকআপ ভ্যানের যাত্রী জামালপুরের ইসলামপুর উপজেলার মোহাম্মদপুর গ্রামের রবিউল ইসলাম (২৮), বরইল্লা (৪২) ও পিকআপ ভ্যানের চালক সুজন মিয়া (২৮)।
পুলিশ সূত্রে জানা গেছে, টাঙ্গাইলের ধনবাড়ী থেকে ঢাকাগামী বিনিময় পরিবহনের যাত্রীবাহী বাসের সঙ্গে বিপরীত দিক থেকে আসা জামালপুরগামী পিকআপ ভ্যানের মুখোমুখি সংঘর্ষ হয়। এ সময় ঘটনাস্থলে দুজন নিহত হন, আহত হন দুজন। তাঁদের উদ্ধার করে মধুপুর উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসক তাঁদের মৃত ঘোষণা করেন।
মধুপুর থানার পরিদর্শক (তদন্ত) রাসেল আহমেদ বলেন, মধুপুরের মালাউড়ি সরকারি প্রাথমিক বিদ্যালয়ের সামনে এ দুর্ঘটনা ঘটে। এতে চারজন নিহত হয়েছেন। গাড়ি দুটি উদ্ধার করে থানা হেফাজতে নেওয়া হয়েছে।

=== ভারতকে ঘায়েল করতে অস্ট্রেলিয়াকে ‘গোলাবারুদের’ খোঁজ দিলেন ম্যাকগ্রা ===
ব্যাপারটা নতুন কিছু নয়। সামনে যখন প্রবল প্রতিপক্ষ, তখন মাঠে নামার আগেই মনস্তাত্ত্বিক খেলা শুরু করে দেওয়া অস্ট্রেলিয়ান ক্রিকেটেরই বৈশিষ্ট্য। সময়ের সঙ্গে নানা কারণে সেটা কিছুটা কমে এসেছে বলেই হয়তো এবার অস্ট্রেলিয়া অধিনায়ক প্যাট কামিন্সকে ভারতের সঙ্গে ‘মাইন্ড গেম’ খেলার কথা মনে করিয়ে দিয়েছেন গ্লেন ম্যাকগ্রা।
অস্ট্রেলিয়ার সাবেক এই পেসার বোর্ডার–গাভাস্কার ট্রফিতে ভারতকে মানসিকভাবে ঘায়েল করার জন্য সম্প্রতি নিউজিল্যান্ডের কাছে রোহিত শর্মাদের ধবলধোলাইয়ের ঘটনা ব্যবহারের পরামর্শ দিয়েছেন। এ ছাড়া ভারতের তারকা ব্যাটসম্যান বিরাট কোহলিকেও লক্ষ্যবস্তু বানাতে বলেছেন কামিন্সদের।
সর্বশেষ দুই সফরে অস্ট্রেলিয়া থেকে সিরিজ জিতে ফেরা ভারত এবার খেলতে গিয়েছে মানসিকভাবে পিছিয়ে থেকে। কিছুদিন আগে নিজেদের মাঠে নিউজিল্যান্ডের কাছে ৩–০ ব্যবধানে ধবলধোলাই হয়েছেন রোহিত–কোহলিরা। দলের মতোই সিরিজজুড়ে ব্যাট হাতে বাজে সময় কেটেছে কোহলির। প্রথম টেস্টে ৭০ রানের ইনিংস থাকার পরও পুরো সিরিজে কোহলির রান মোটে ৯৩। এ ছাড়া ২০২৪ সালে খেলা ১২ ইনিংস মিলিয়েই তাঁর রান মোটে ২৫০।
ভারতের তারকা ব্যাটসম্যানের এই বাজে ফর্মের কথা উল্লেখ করে ম্যাকগ্রা ডেইলি টেলিগ্রাফের এক অনুষ্ঠানে বলেছেন, ‘নিউজিল্যান্ড সিরিজে কোহলির রান নব্বইয়ের মতো, যদিও একটা ৭০ রানের ইনিংস আছে। এর মানে হচ্ছে সে বাজে সময়ের মধ্যে আছে। যে কারণে এখানে চাপে থাকবে। এখন অস্ট্রেলিয়া যদি প্রথম টেস্টেই ভালো বোলিং করে তাকে শুরুতে ফিরিয়ে দিতে পারে, পুরো সিরিজে এর প্রভাব পড়বে। প্রথম ম্যাচটা তাই গুরুত্বপূর্ণ।’
ম্যাকগ্রার অনুমান, সিরিজে অস্ট্রেলিয়ান বোলারদের সঙ্গে মাঠে লেগেও যেতে পারে কোহলির। ভারতের তারকা ব্যাটসম্যানকে ‘আবেগপ্রবণ’ উল্লেখ করে ম্যাকগ্রা বলেন, ‘অস্ট্রেলিয়ার বোলাররা যদি ওকে লক্ষ্যবস্তু বানায় আর সে–ও আবেগ দিয়ে লড়াই করতে শুরু করে, তাহলে কিছু কথা–কাটাকাটিও দেখা যেতে পারে। কে জানে, সে গর্জে উঠতেও পারে।’
ভারতের স্মৃতিতে আগের দুই সফরে সফরে জয়ের আনন্দ থাকলেও এবার দলটিকে মানসিকভাবে আঘাত করার সুযোগ আছে বলে মনে করেন ম্যাকগ্রা। টেস্টে ৫৬৩ উইকেট নেওয়া এই পেসার রোহিতদের কিউইদের কাছে ধবলধোলাই হওয়ার ঘটনাকে ‘অস্ত্র’ বানানোর পরামর্শ দিয়েছেন কামিন্সদের, ‘ওরা যেহেতু নিউজিল্যান্ডের কাছে ৩–০ ব্যবধানে হেরে এসেছে, এটাকে গোলাবারুদের মতো ব্যাপকভাবে ব্যবহার করা যায়। ওদের ওপর চাপ তৈরি করো, দেখ ওরা চাপ নিতে পারে কি না।’
২০০৭ সালে সর্বশেষ টেস্ট খেলা ম্যাকগ্রা এটাও বলেন, তিনি এখন খেলার মধ্যে থাকলে বলে দিতেন, ভারত ৫–০ ব্যবধানে হোয়াইটওয়াশ হবে। অস্ট্রেলিয়া–ভারত পাঁচ টেস্টের সিরিজ শুরু হবে ২২ নভেম্বর পার্থ টেস্ট দিয়ে।

=== আমরা রাজনৈতিক দলের বিষয়ে সিদ্ধান্ত নিতে চাইনি ===
আওয়ামী লীগকে আগামী নির্বাচনে প্রতিদ্বন্দ্বিতার সুযোগ দেওয়া হবে কি না, সে প্রশ্নের জবাবে ড. মুহাম্মদ ইউনূস বলেছেন, ‘এটা ইতিমধ্যে ঘোষণা করা হয়েছে। আমরা রাজনৈতিক দলের বিষয়ে সিদ্ধান্ত নিতে চাইনি। বিএনপি এটা করেছে, বলেছে সব রাজনৈতিক দল অবশ্যই নির্বাচনে প্রতিদ্বন্দ্বিতা করবে। সুতরাং তারা ইতিমধ্যে রায় দিয়ে দিয়েছে। আমরা দেশের একটি প্রধান দলের মতামতকে উপেক্ষা করব না।’
তাহলে আওয়ামী লীগের নির্বাচনে প্রতিদ্বন্দ্বিতা নিয়ে আপনার কোনো আপত্তি নেই—সে প্রশ্নের জবাবে ড. ইউনূস বলেন, ‘কোনো একটি দল বা আরেকটি দলকে বেছে নেওয়ার জন্য আমি কোনো রাজনৈতিক ব্যক্তি নই। আমি রাজনীতিকদের আকাঙ্ক্ষাকে বাস্তবে রূপ দিতে সহায়তা করছি।’
ভারতীয় সংবাদমাধ্যম ‘দ্য হিন্দু’কে দেওয়া সাক্ষাৎকারে এ কথা বলেছেন প্রধান উপদেষ্টা ড. মুহাম্মদ ইউনূস। ঢাকায় প্রধান উপদেষ্টার বাসভবন যমুনায় দেওয়া ওই সাক্ষাৎকার আজ সোমবার হিন্দুর অনলাইন সংস্করণে প্রকাশ করা হয়েছে।
সাক্ষাৎকারে খেলাপিঋণসহ নানা সমস্যায় জর্জরিত আর্থিক খাতে শৃঙ্খলা ফিরিয়ে আনতে সরকারের নেওয়া নানা উদ্যোগ ও সেগুলোর সফলতার কথা তুলে ধরেন ড. ইউনূস।
এ পর্যায়ে যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পের বাংলাদেশে সংখ্যালঘু নির্যাতন নিয়ে দেওয়া বিবৃতির কথা তুলে ধরে হিন্দুর সাংবাদিক প্রধান উপদেষ্টার কাছে জানতে চান, নতুন যুক্তরাষ্ট্র প্রশাসনের সময় আন্তর্জাতিক সহায়তা অব্যাহত থাকার বিষয়ে তিনি কতটা আত্মবিশ্বাসী।
জবাবে ড. ইউনূস বলেন, ‘আমি মনে করি, প্রেসিডেন্ট ট্রাম্প বাংলাদেশ নিয়ে কোনো বিবৃতি দেননি।’
তখন হিন্দুর সাংবাদিক বলেন, ‘তিনি দিয়েছেন, সংখ্যালঘুদের পরিস্থিতি নিয়ে...।’
জবাবে ড. ইউনূস বলেন, ‘ভালো। এখন বাংলাদেশ ও সংখ্যালঘুদের বিষয়ে বলি। সম্ভবত তিনি সঠিকভাবে অবগত নন। এটা অপপ্রচার, যা বিশ্বজুড়ে চলছে। কিন্তু যখন তিনি বাংলাদেশের সঙ্গে কাজ করতে গিয়ে বাস্তবতা সম্পর্কে জানবেন, তখন জনাব ট্রাম্প অবাক হবেন যে তাঁকে কতটা ভিন্নভাবে বাংলাদেশ সম্পর্কে জানানো হয়েছে। আমি মনে করি না, শুধু যুক্তরাষ্ট্রে একজন নতুন প্রেসিডেন্টের কারণে সবকিছু বদলে যাবে। পররাষ্ট্রনীতি ও দেশের সঙ্গে দেশের সম্পর্ক প্রেসিডেন্ট পদে পরিবর্তনের কারণে সাধারণত পরিবর্তিত হয় না। তা ছাড়া ট্রাম্পের দ্বিতীয় মেয়াদে যদি পরিবর্তন হয়ও তাহলে আমাদের মনে রাখতে হবে এটাও বাংলাদেশ ২, যেটাকে আমরা বলছি নতুন বাংলাদেশ। সুতরাং আমরা অপেক্ষা করব এবং যদি যুক্তরাষ্ট্রের প্রতিনিধিরা আসেন ও দেখেন এবং আমাদের অর্থনীতি যদি ভালো করতে থাকে তাহলে তারা খুবই আগ্রহী হবে। তারা বাংলাদেশের সবচেয়ে বড় সরকারি ক্রেতা, আমাদের দিক থেকেও তাই। এটা খুবই ভালো সম্পর্ক, যা আমরা বছরের পর বছর গড়ে তুলেছি। আমাদের আশা, এটা আরও জোরদার হবে।’
হিন্দুর সাংবাদিক প্রশ্নে বলেন, ট্রাম্পের কথাকে আপনি অপপ্রচারের ফল বলছেন। কিন্তু শুধু তিনি নন, ভারত সরকার বাংলাদেশে হিন্দুদের সঙ্গে যে আচরণ করা হচ্ছে, বাড়িঘর জ্বালিয়ে দেওয়া হচ্ছে, কোনো কোনো ক্ষেত্রে হত্যা করা হয়েছে, এমনকি ধর্ষণের ঘটনাও রয়েছে বলে ধারণা করা হচ্ছে, এসব ঘটনা নিয়ে বেশ কয়েকটি বিবৃতি দিয়েছেন। আপনি এটার ক্ষেত্রে কী বলবেন?
জবাবে ড. ইউনূস বলেন, ‘প্রধানমন্ত্রী মোদির সঙ্গে প্রথম ফোন কলে (১৬ আগস্ট) তিনি সুনির্দিষ্টভাবে বলেছিলেন যে বাংলাদেশে সংখ্যালঘুদের সঙ্গে খারাপ আচরণ করা হচ্ছে এবং এ রকম আরও অনেক কিছু। আমি তাঁকে খুব স্পষ্টভাবে বলেছিলাম, এগুলো অপপ্রচার। অনেক সাংবাদিক এখানে আসার পর কিছু উত্তেজনা নিয়ে কিছু খবর প্রকাশ হয়েছে। কিন্তু মিডিয়ায় যেভাবে এসেছে, সেভাবে হয়নি।’
প্রশ্নে বলা হয়, ‘তাহলে এর পেছনে কে আছে বলে আপনি মনে করেন?’
জবাবে ড. ইউনূস বলেন, ‘আমি জানি না। কিন্তু এসব প্রচারণা বাস্তবতার সঙ্গে মেলে না। সব ঘটনার পেছনে একদল ব্যক্তি রয়েছেন।’
হিন্দুর সাংবাদিক বলেন, ‘আমি সংখ্যালঘু সম্প্রদায়ের সদস্যদের সঙ্গে কথা বলেছি। তাঁরা আতঙ্কিত বোধ করছিলেন। তাঁদের মনে হচ্ছিল, তাঁদেরকে নিশানা করা হচ্ছে। ফেসবুক, সামাজিক যোগাযোগমাধ্যমে অনেক ভিডিও আছে যেগুলোতে বলা হয় যে বাংলাদেশ একটি মুসলিম দেশ হবে। এখন ক্ষমতায় থাকা ব্যক্তিদের আমরা বলতে শুনেছি যে সংবিধান থেকে ধর্মনিরপেক্ষতা বাদ দিতে সংস্কার হচ্ছে। এখানে একটি প্রশ্ন আসে যে বাংলাদেশে পরে কী হচ্ছে এবং গত ১৬ বছরের তুলনায় আপনার সরকারের সময়ে অনেক ইসলামের প্রভাব দেখছি। এসব সম্প্রদায়কে আশ্বস্ত করতে এগুলো কাজে দেবে?’
এর জবাবে ড. ইউনূস বলেন, ‘এটা কি আমার সঙ্গে যায়? উপদেষ্টা পরিষদের প্রতিটি সদস্য হয় মানবাধিকারকর্মী, যাঁরা নিজেরা ভুক্তভোগী হয়েছেন, অথবা পরিবেশ অধিকারকর্মী, অথবা নারী অধিকার বা অন্য অধিকারকর্মী। সুতরাই তাঁরা সবাই অধিকারকর্মী। আপনি যেসব কথা বললেন, সেগুলো যদি তাঁদের সামনে বলেন, তাহলে তাঁরা আপনার ওপর খেপে উঠবে। উপদেষ্টা পরিষদের সদস্যদের প্রত্যেকের জীবনের অতীত কর্মকাণ্ড দেখুন।’
হিন্দুর সাংবাদিক প্রশ্নে বলেন: ‘তাহলে আপনি বলছেন, আপনার উপদেষ্টা পরিষদে ইসলামপন্থী এজেন্ডা এগিয়ে নেওয়ার মতো কেউ নেই।’
জবাবে ড. ইউনূস বলেন, ‘প্রত্যেকের জীবনের গল্পগুলো দেখুন। এঁরা সবাই খুবই নিবেদিতপ্রাণ ব্যক্তি। এখানে নারী অধিকারকর্মীরা রয়েছেন।’
হিন্দুর সাংবাদিক প্রশ্নে বলেন, ‘মানবাধিকার সংগঠন ‘অধিকার’–এর তথ্য অনুযায়ী, শুধু সেপ্টেম্বরেই রাজনৈতিক সহিংসতায় ৮৪১ জন ব্যক্তি আহত হয়েছেন এবং আটজন ব্যক্তি বিচারবহির্ভূত হত্যাকাণ্ডের শিকার হয়েছেন। আমরা জানতে পেরেছি, অনেক সাংবাদিকের অ্যাক্রিডিটেশন কার্ড বাতিল করা হয়েছে। কেউ কেউ বলছেন, আপনার সরকার অতীতের আচরণ অব্যাহত রেখেছে।’
জবাবে ড. ইউনূস বলেন, ‘মানুষকে বিচার করতে দিন। এই সরকার কী করেছে এবং অন্য সরকার কী করেছে, তা তুলনা করে দেখুন। আমি বিতর্ক করতে যাচ্ছি না। আমরা সংবাদমাধ্যমের স্বাধীনতা নিশ্চিত করেছি। এটা নিয়ে কোনো সন্দেহ নেই। অ্যাক্রিডিটেশন আইন আমরা প্রণয়ন করিনি। আমরা শুধু এর প্রয়োগ করেছি এবং আপনি এটা নিয়ে বিতর্ক করতে পারেন যে, এই প্রয়োগ সঠিক কি না। আমি আইনটি পরিবর্তনের পক্ষে।’
হিন্দুর সাংবাদিক প্রশ্নে বলেন, ‘৫ আগস্টের ঘটনা কীভাবে বাংলাদেশ–ভারত সম্পর্কের ওপর প্রভাব ফেলছে? এটা কি একটা ধাক্কা হিসেবে এসেছে?’
জবাবে ড. ইউনূস বলেন, ‘এটা কেন হবে? বাংলাদেশ এমন একটি শাসন থেকে মুক্তি পেয়েছে, যেখানে মানুষকে দুর্ভোগ পোহাতে হয়েছে, অনেকে নিহত হয়েছেন, অনেককে গুম করা হয়েছে, অনেক প্রতিষ্ঠান ধ্বংস করে দেওয়া হয়েছে। বাংলাদেশের এই মুক্তিকে বন্ধুদেশ হিসেবে ভারতের উদ্‌যাপন করা উচিত। অনেক রাষ্ট্র যেমনটি করেছে, তেমন ভারতেরও আমাদের তরুণদের সঙ্গে যুক্ত হওয়া উচিত এবং একসঙ্গে উদ্‌যাপন করা উচিত।'
হিন্দুর সাংবাদিক প্রশ্নে বলেন, ‘আপনি বলেছেন, ভারতে শেখ হাসিনার উপস্থিতি (ভারত–বাংলাদেশ) সম্পর্কের ক্ষেত্রে সমস্যা তৈরি করছে...’
জবাবে ড. ইউনূস বলেন, ‘(শেখ হাসিনা) অন্তত এ সময় ভারতে অবস্থান করছেন, এটা কোনো সমস্যা নয়। বাংলাদেশ নিয়ে তাঁর কথা বলাটা সমস্যা। তিনি বাংলাদেশের মানুষের সঙ্গে কথা বলছেন, আর সেগুলো রাজনীতি নিয়ে। তিনি তাঁর রাজনৈতিক কর্মকাণ্ড চালিয়ে যাচ্ছেন, এটাই সমস্যা।’
হিন্দুর সাংবাদিক প্রশ্নে বলেন, ‘সেটা কীভাবে?’
জবাবে ড. ইউনূস বলেন, ‘তিনি (শেখ হাসিনা) মানুষকে (ঘর থেকে) বেরিয়ে আসতে বলছেন এবং ঢাকা ও অন্যান্য শহরের রাস্তায় নেমে বিক্ষোভ করতে বলছেন। তাঁর অডিও ছড়িয়ে পড়ছে। সেখানে তিনি তাদেরকে যুক্তরাষ্ট্রের প্রেসিডেন্ট নির্বাচিত ডোনাল্ড ট্রাম্পের ছবি (ঢাল হিসেবে) সঙ্গে রাখতে বলছেন, যেন পুলিশ বাধা দিলে তাঁরা বলতে পারেন, বাংলাদেশ সরকার যুক্তরাষ্ট্রের বিরুদ্ধে। এটি অন্য দেশের অভ্যন্তরীণ ও বাহ্যিক বিষয়ে হস্তক্ষেপ।’
হিন্দুর সাংবাদিক প্রশ্নে বলেন, ‘তাঁকে দেশে ফিরিয়ে আনতে আপনার সরকার ইন্টারপোলের দ্বারস্থ হয়েছে। ভারতকে সরাসরি এ অনুরোধ করা হলো না কেন? এ ক্ষেত্রে দ্বিপক্ষীয় ব্যবস্থা রয়েছে।’
জবাবে ড. ইউনূস বলেন, ‘তাঁকে ফিরিয়ে আনতে আমরা সব আইনি পথ অবলম্বন করব।’
হিন্দুর সাংবাদিক প্রশ্ন করে বলেন, ‘প্রকৃতপক্ষে এখনো আপনার সরকার (শেখ হাসিনার) প্রত্যার্পণের অনুরোধ জানায়নি। (ভারত ও বাংলাদেশের মধ্যে) একটি প্রত্যর্পণ চুক্তি রয়েছে।’
জবাবে ড. ইউনূস বলেন, ‘আমি মনে করি, কিছু আইনি ধাপ রয়েছে। আমরা সেগুলোর দিকে যাচ্ছি। কিন্তু আমরা এখনো ওই পর্যায়ে পৌঁছাইনি।’
হিন্দুর সাংবাদিক প্রশ্ন করেন, ‘রাজনৈতিক উদ্দেশ্যপ্রণোদিতভাবে বিচার করা হচ্ছে—এমন যুক্তি দেখিয়ে ভারত যদি (বাংলাদেশের) অনুরোধ না রাখে তাহলে কী হবে?’
জবাবে ড. ইউনূস বলেন, ‘আপনি কি বলছেন, ভারত চুক্তি লঙ্ঘন করবে? হ্যাঁ, (চুক্তিতে) এমন কিছু ধারা রয়েছে। কিন্তু ভারত সরকার যদি তাঁকে (শেখ হাসিনা) সেখানে রাখতে এগুলো প্রয়োগ করে, তাহলে সেটা আমাদের মধ্যে ভালো সম্পর্ক গড়ে তুলবে না। আমাদের অন্তর্বর্তী সরকারের মেয়াদ খুব কম। তাই এই সময়ে হয়তো বাংলাদেশ ও ভারতের মধ্যকার সবকিছু মীমাংসা করা যাবে না। তবে আমাদের পরে যে সরকারই আসুক না কেন, তারা এটা ক্ষমা করবে না।’

=== নির্বাচিত সরকারের মেয়াদ কমানোর
পক্ষে নয় বিএনপি, অন্যান্য দলে নানা মত ===
নির্বাচিত সরকারের মেয়াদ পাঁচ বছরের জায়গায় চার বছর করার প্রস্তাব এসেছে বলে প্রধান উপদেষ্টা ড. মুহাম্মদ ইউনূস যে বক্তব্য দিয়েছেন, এ নিয়ে রাজনৈতিক অঙ্গনে প্রতিক্রিয়া হয়েছে। বিএনপি, জামায়াতে ইসলামীসহ বেশির ভাগ দল বলছে, তারা প্রস্তাবিত চার বছর মেয়াদের সঙ্গে একমত নয়। তবে কিছু দল নির্বাচিত সরকারের মেয়াদ এক বছর কমানোর পক্ষে রয়েছে।
বিএনপির নেতাদের কেউ কেউ বলছেন, চার বছর পরপর নির্বাচন করা হলে রাজনৈতিক অস্থিতিশীলতা বাড়বে। এ ছাড়া নির্বাচন করার জন্য বড় অঙ্কের অর্থ ব্যয়ের বিষয়ও রয়েছে। তাঁরা আরও বলেন, দেশের রাজনীতিতে সহনশীলতার ঘাটতি রয়েছে। স্বাধীন বাংলাদেশের ৫৩ বছরে নির্বাচনকে কেন্দ্র করেই বিভিন্ন সময় রাজনৈতিক অস্থিতিশীল পরিস্থিতি সৃষ্টি হয়েছে। ফলে এখনো অল্প সময়ের ব্যবধানে নির্বাচন করার মতো পরিবেশ তৈরি হয়নি বলে তাঁরা মনে করেন।
নির্বাচিত সরকারের মেয়াদ কমানোর দায়িত্ব অন্তর্বর্তী সরকারের নয় বলে মনে করছে বড় দলগুলো। বিএনপির স্থায়ী কমিটির সদস্য আমীর খসরু মাহমুদ চৌধুরী গতকাল সোমবার প্রথম আলোকে বলেন, চার বছর পরপর নির্বাচন হলে একটা নির্বাচিত সরকার কাজ করার সময় পাবে না। বাস্তবতা ও সার্বিক পরিস্থিতি বিবেচনায় পাঁচ বছর মেয়াদের পক্ষেই বিএনপির অবস্থান।
সম্প্রতি আজারবাইজানের রাজধানী বাকুতে অনুষ্ঠিত জাতিসংঘের জলবায়ু সম্মেলনের (কপ২৯) ফাঁকে কাতারভিত্তিক টিভি চ্যানেল আল–জাজিরাকে সাক্ষাৎকার দেন ড. মুহাম্মদ ইউনূস। গত রোববার এই ভিডিও সাক্ষাৎকারটি সম্প্রচার করেছে আল–জাজিরা। সাক্ষাৎকারে ড. ইউনূস বলেন, সাধারণত নিয়মিত সরকারের মেয়াদ পাঁচ বছর। মানুষ সরকারের মেয়াদ কম চায়। সংবিধানে নতুন করে চার বছরের প্রস্তাব করা হচ্ছে।
নির্বাচনব্যবস্থা, সংবিধানসহ বিভিন্ন ক্ষেত্রে সংস্কারের জন্য অন্তর্বর্তী সরকারের গঠিত ছয়টি কমিশন কাজ করছে। গণমাধ্যমসহ আর চারটি ক্ষেত্রে সংস্কারে কমিশন গঠন করা হয়েছে। অন্যদিকে যুগপৎ আন্দোলনের শরিকদের নিয়ে বিএনপি যে ৩১ দফা সংস্কার প্রস্তাব দিয়েছিল, সেই প্রস্তাবের সমর্থনে দলটি জনমত তৈরির জন্য বিভিন্ন কর্মসূচিও পালন করছে। বিএনপিও সরকারের কমিশনগুলোর ছায়া হিসেবে তাদের দলের ছয়টি কমিশন গঠন করেছে। দলটির কমিশনগুলোও ৩১ দফার ভিত্তিতে প্রস্তাব তৈরি করছে। সম্প্রতি জামায়াতে ইসলামীর পক্ষ থেকেও সংস্কার প্রস্তাব তুলে ধরা হয়েছে।
বিএনপি ও এর মিত্ররা এবং জামায়াত এ পর্যন্ত সংস্কারের যেসব প্রস্তাব দিয়েছে, তাতে নির্বাচিত সরকারের মেয়াদ কমানোর কোনো কথা বলেনি। তবে এসব দল সংসদীয় ব্যবস্থায় রাষ্ট্রপতি ও প্রধানমন্ত্রীর ক্ষমতার ভারসাম্য আনা এবং এক ব্যক্তি দুই মেয়াদের বেশি প্রধানমন্ত্রী হতে পারবেন না—এমন প্রস্তাব দিয়েছে।
বিএনপির নেতা আমীর খসরু মাহমুদ চৌধুরী বলেন, যুগপৎ আন্দোলনে তাঁদের সঙ্গে ৫০টির বেশি দল ছিল। এসব কোনো দলই নির্বাচিত সরকারের মেয়াদ চার বছর করার পক্ষে নয়। জনগণ ও নির্বাচিত সরকার ছাড়া এ ধরনের বিষয়ে কেউ সিদ্ধান্ত নিতে পারে না বলে তাঁরা মনে করেন।
জামায়াতে ইসলামীও নির্বাচিত সরকারের মেয়াদ পাঁচ বছর বহাল রাখার অবস্থানে রয়েছে। দলটির কেন্দ্রীয় প্রচার সম্পাদক মতিউর রহমান আকন্দ গতকাল প্রথম আলোকে বলেন, তাঁদের দলের সংস্কার প্রস্তাবে এ নিয়ে কিছু বলা হয়নি। তাঁরা মনে করেন, সরকারের মেয়াদ পাঁচ বছর থাকবে। কারণ, দেশের অর্থনীতি ও রাজনৈতিক পরিস্থিতির বিবেচনায় চার বছর পরপর নির্বাচন করা কঠিন।
অন্তর্বর্তী সরকারের সংস্কারের উদ্যোগে নির্বাচিত সরকারের মেয়াদ পাঁচ বছরের পরিবর্তে চার বছর করার বিষয়ে নানাভাবে আলোচনায় এসেছে। প্রধান উপদেষ্টা এই প্রথম এ ব্যাপারে কথা বলায় তা রাজনৈতিক অঙ্গনেও আলোচনার সৃষ্টি করেছে। সংবিধান সংস্কার কমিশন এ পর্যন্ত বিভিন্ন শ্রেণি–পেশার মানুষের প্রতিনিধি ও সংগঠনের সঙ্গে ১৫–১৬টি সভা করেছে। কমিশনের একাধিক সূত্র জানিয়েছে, এসব বৈঠকে অংশগ্রহণকারীদের বেশির ভাগই নির্বাচিত সরকারের মেয়াদ চার বছর করার পক্ষে মত দিয়েছেন।
বিএনপির শরিকদের মধ্যে গণতন্ত্র মঞ্চের অন্যতম নেতা মাহমুদুর রহমান মান্না প্রথম আলোকে বলেন, নির্বাচিত সরকারের পাঁচ বছর মেয়াদ প্রতিষ্ঠিত একটা বিষয়। এই মেয়াদ কমানোর চিন্তা নতুন বিতর্কের জন্ম দেবে। যুক্তরাজ্যকে সংসদীয় গণতন্ত্রের সূতিকাগার বলা হয়। সেখানেও সরকারের মেয়াদ পাঁচ বছর রয়েছে।
গণতন্ত্র মঞ্চের আরেক নেতা জোনায়েদ সাকি বলেন, চার বছর মেয়াদের বিষয়ে তাঁরা এখনো কোনো আলোচনা করেননি। সংস্কারের প্রক্রিয়ায় এটি আলোচনায় এলে তখন তাঁরা অবস্থান ঠিক করবেন।
কিছু দল অবশ্য চার বছর মেয়াদের প্রস্তাবকে সমর্থন করছে। গণ অধিকার পরিষদের সভাপতি নুরুল হক প্রথম আলোকে বলেন, নির্বাচিত সরকারগুলোও বিভিন্ন সময় স্বৈরাচার হয়েছে। সে জন্য মেয়াদ কমিয়ে চার বছর করা যেতে পারে। বাংলাদেশ ইসলামী আন্দোলনেরও খুব একটা আপত্তি নেই। দলটির যুগ্ম মহাসচিব গাজী আতাউর রহমান বলেন, নির্বাচিত সরকারের মেয়াদ চার বা পাঁচ বছর কোনো বিষয় নয়। কিন্তু সরকার দ্রুত নির্বাচনের দিকে যাবে, সেটিই তাঁরা প্রত্যাশা করেন।
বিএনপির মিত্র ১২-দলীয় জোটের মুখপাত্র শাহাদাত হোসেন প্রথম আলোকে বলেন, রাজনৈতিক ঐকমত্য ছাড়া নির্বাচিত সরকারের মেয়াদ কমানোর বিষয়ে কোনো সিদ্ধান্ত নেওয়া হলে তা গ্রহণযোগ্য হবে না।

=== যে পুকুরে ডুবে মারা গেছে ১১ শিশু ===
কক্সবাজারের সাগরদ্বীপ কুতুবদিয়ার আলী আকবরডেইল ইউনিয়নের সমুদ্রতীরবর্তী গ্রাম তাবলেরচরে সাত হাজার মানুষের বসবাস। গ্রামের মধ্যভাগে আছে ১০৭ বছরের পুরোনো একটি পুকুর, নাম ‘ছৈয়দার বাবার পুকুর’। এর ৩০০ গজ পশ্চিমে আছে একটি সরকারি প্রাথমিক বিদ্যালয়। গত ছয় বছরে এই পুকুরে ডুবেই ১১ শিশুর মৃত্যু হয়েছে।
কেবল তাবলেরচরের পুকুর নয়, কুতুবদিয়ার অনেক পুকুরে এমন দুর্ঘটনা ঘটছে। পুকুরে ডুবে শিশুমৃত্যু রোধ করা যাচ্ছে না কিছুতেই। উপজেলার ছয় ইউনিয়নে পুকুর আছে ১০ হাজারের বেশি। ৯৫ শতাংশই পরিত্যক্ত। ঘেরা-বেড়াবিহীন এসব পুকুরই শিশুদের জন্য হুমকি হয়ে দাঁড়িয়েছে। উপকূলের এই উপজেলায় মাটির অভাব পূরণে ও লবণ মজুত করতে খোঁড়া হয় গর্ত। সেসব গর্তে পানি জমে পুকুরের আকার ধারণ করে। আবার মাটি দুষ্প্রাপ্য বলে পুকুরগুলো ভরাটও করা যাচ্ছে না।
উপজেলা স্বাস্থ্য কমপ্লেক্সের দেওয়া তথ্যমতে, চলতি বছরের ১০ মাসে পুকুরে ডুবে মারা গেছে ৩৭ জন শিশু। আগের ছয় বছরে মারা গেছে আরও ২৯৪ জন। ৭ বছরে সব মিলিয়ে মারা গেছে ৩৩২ শিশু। এদের ৯০ ভাগের মৃত্যু হয়েছে বাড়ির পাশের পুকুরে ডুবে। ৫ ভাগের মৃত্যু লবণ মজুতের গর্ত পড়ে। নিহত শিশুদের ৭৫ ভাগের বয়স পাঁচ বছরের কম।
১১ থেকে ১৩ নভেম্বর কুতুবদিয়ার ছয়টি ইউনিয়নের অন্তত ৪৫টি গ্রাম ঘুরে দেখা গেছে, ঘরে ঘরে পরিত্যক্ত পুকুর। একটি বাড়ির সামনে চারটি পুকুরও দেখা গেছে। লবণ মাঠেও কয়েক শ বড় আকৃতির গর্ত দেখা গেছে। মাঠে উৎপাদিত লবণ গর্তে মজুত করেন চাষিরা।
উপজেলা প্রশাসন, জনস্বাস্থ্য প্রকৌশল অধিদপ্তর ও হাসপাতাল সূত্রে জানা গেছে, ৯৯ দশমিক ৩২ বর্গকিলোমিটার আয়তনের এই উপজেলার লোকসংখ্যা ১ লাখ ৫৭ হাজার। পরিবারের সংখ্যা ১৯ হাজর ৯০৫। পুকুর আছে ১০ হাজারের বেশি। এর মধ্যে ৯০ শতাংশ পরিত্যক্ত এবং অরক্ষিত।
একটি পুকুর, ১১ শিশুর স্বজনের কান্না
উপজেলার আলী আকবরডেইল ইউনিয়নের তাবলেরচর গ্রামের ‘ছৈয়দার বাবার’ পুকুরে কাছাকাছি পাঁচটি গ্রামের অবস্থান। পুকুরের ৩০০ গজ পশ্চিমে তাবলেরচর সরকারি প্রাথমিক বিদ্যালয়।
গত ১৩ নভেম্বর সরেজমিন দেখা গেছে, বাড়ি থেকে শিশুরা বিদ্যালয়ে আসা–যাওয়া করে ওই পুকুরের দুই পাশের রাস্তা দিয়ে। বিদ্যালয়ের প্রধান শিক্ষক জালাল আহমদ প্রথম আলোকে বলেন, শতবর্ষী এই পুকুরে ডুবে গত ছয় বছরে অন্তত ১১ জন শিশুর মৃত্যু হয়েছে। এলাকাবাসীর দাবির পরিপ্রেক্ষিতে গত ১০ নভেম্বর পুকুরের দুই পাশে বাঁশের বেড়া দিয়েছে বেসরকারি উন্নয়ন সংস্থা কোস্ট ফাউন্ডেশন।
গত ১১ অক্টোবর সকালে এই পুকুরে ডুবে মারা গেছে বিদ্যালয়ের দ্বিতীয় শ্রেণিপড়ুয়া ছাত্র আশরাফুল হোসেন (৭)। সে তাবলেরচরের জেলে মো. হোসেনের ছেলে। আশরাফুল সাঁতার জানে না জানিয়ে তার বাবা মো. হোসেন বলেন, বাড়ি থেকে বিদ্যালয়ে যাওয়ার পথে আশরাফুল কীভাবে পুকুরে পড়ে গেল জানা গেল না।
পুকুরের উত্তর পাশে কৃষক আবু মুছার বাড়ি। চার বছর আগে বাড়ির উঠানে খেলতে গিয়ে পুকুরে ডুবে মারা গেছে মুছার ছেলে কালু (৫) এবং আড়াই বছর আগে মারা গেছে মেয়ে কাকলী (৩)। আবু মুছা (৫২) বলেন, বাড়িতে নলকূপ আছে, তাতে পানি ওঠে না, বাধ্য হয়ে পুকুরে যেতে হয়। তার মূল্য দিতে হয়েছে। ছেলের পর মেয়েকে কেড়ে নিল পুকুর।
তিন বছর আগে পুকুরে ডুবে মারা গেছে একই গ্রামের কৃষক ফরিদুল আলমের ছেলে শাহী আদনান (৫)। মা হাসিনা আক্তার বলেন, সকালে রান্নার সময় আদনান উঠানে খেলতে যায়। কিছুক্ষণ পর দেখেন পানিতে ছেলের লাশ ভাসছে।
অনুসন্ধানে জানা গেছে, গত ছয় বছরে এই পুকুরে ডুবে আরও সাতজন শিশু মারা গেছে। তারা হলো স্থানীয় আবুল হোসেনের ছেলে আবদুল করিম (৬), করিম দাদের ছেলে হোসাইন (৪), আবু তাহেরের মেয়ে জোবাঈদা (৩), কামাল উদ্দিনের মেয়ে ছামিয়া (২), আবদুস শুক্কুরের মেয়ে পুতুনী (৪), ছৈয়দ নুরের ছেলে জাহেদুল ইসলাম (৫) ও আবুল কালামের মেয়ে ঝিনু আরা (৪)।
তাবলেরচরে পুকুরে ডুবে শিশুমৃত্যু রোধ এবং জনসচেতনতামূলক কর্মকাণ্ড পরিচালনা করেন কোস্ট ফাউন্ডেশনের ফিল্ড ফ্যাসিলিটেটর শাহানা আক্তার। প্রথম আলোকে বলেন, এই গ্রামের মানুষ পুকুরের পানির ওপর নির্ভরশীল। ১০ নভেম্বর অতি ঝুঁকিপূর্ণ পুকুরটিতে বাঁশের ঘেরা দেওয়ায় পরিস্থিতির উন্নতি হয়েছে। এরপর আর কোনো শিশুর মৃত্যু হয়নি।
৭ বছরে ৩৩২ শিশুর মৃত্যু
উপজেলার ১৭ কিলোমিটার দীর্ঘ আ জ ম সড়কের (প্রধান সড়ক) দুই পাশে রয়েছে কয়েক হাজার পুকুর। সেখানে গিয়ে দেখা গেল শিশুরা পুকুরপাড়ে খেলাধুলা করছে। কেউ কেউ পুকুরে নেমে গোসলও করছে। তাদের বাধা দেওয়ার কেউ নেই।
উপজেলা স্বাস্থ্য কমপ্লেক্সের দেওয়া তথ্যমতে, চলতি ২০২৪ সালের ৩১ অক্টোবর পর্যন্ত ১০ মাসে পুকুরে ডুবে মারা গেছে ৩৭ শিশু। এর আগের ছয় বছরে মারা গেছে আরও ২৯৪ শিশু। উপজেলা স্বাস্থ্য ও পরিবার পরিকল্পনা কর্মকর্তা গোলাম মোস্তফা বলেন, হাসপাতালের উদ্যোগে সম্প্রতি নিহত শিশু পরিবারের ওপর জরিপ চালিয়ে দেখা গেছে, সকাল ৯টা থেকে দুপুর ১২টার মধ্যে পুকুরে ডুবে বেশির ভাগ শিশুর মৃত্যু হয়েছে। ওই সময় পুরুষেরা কাজের সন্ধানে বাইরে থাকেন। মায়েরা রান্নাবান্নার কাজে ব্যস্ত থাকেন ঘরের ভেতরে।
শিশুমৃত্যু রোধের উদ্যোগ
কুতুবদিয়ায় পুকুরে ডুবে শিশুর মৃত্যুর কারণ উদ্‌ঘাটনে ২০২২ সালের জুলাই মাসে গবেষণা তথ্য সংগ্রহ করে কোস্ট ফাউন্ডেশনের একদল কর্মী। পুকুরে ডুবে নিহত শিশুর তথ্য সংগ্রহের পাশাপাশি ১৪৫ জন অভিভাবকের (নিহত শিশুর মা–বাবা) সাক্ষাৎকার নেওয়া হয়। ২০২৩ সালে জুলাইতে প্রকাশিত গবেষণা প্রতিবেদনে বলা হয়, পুকুরে ডুবে মারা যাওয়া শিশুদের ৭৫ ভাগের বয়স ছিল পাঁচ বছরের কম। ১৬ ভাগের বয়স ছয়-সাত বছর। ৯ ভাগের বয়স আট বছর। ৯৯ ভাগ শিশুর সাঁতার জানা ছিল না।
শিশুমৃত্যু রোধে করণীয় বিষয়ে জানতে চাইলে কোস্ট ফাউন্ডেশনের প্রধান নির্বাহী রেজাউল করিম চৌধুরী বলেন, শিশুদের চোখে চোখে রাখো জরুরি। পাশাপাশি পরিত্যক্ত পুকুরের চার দিকে পুরোনো জাল দিয়ে ঘিরে রাখা, পুকুরঘাটে তিন ফুট উঁচু করে পকেট দরজা রাখার উদ্যোগ নিতে হবে। একই সঙ্গে পাঁচ বছরের বেশি বয়সী শিশুদের সাঁতার শেখানো, কমিউনিটি সচেতনতা তৈরির ওপর জোর দিতে হবে।
পুকুরে ডুবে শিশুর মৃত্যু রোধে গত ১ আগস্ট থেকে কুতুবদিয়ায় বিশেষ প্রকল্প হাতে নেওয়া হয়েছে বলে জানান কোস্ট ফাউন্ডেশনের কক্সবাজারের ঊর্ধ্বতন সমন্বয়কারী জিয়াউল করিম চৌধুরী। তিনি বলেন, এক বছর মেয়াদি প্রকল্পের আওতায় ছয়টি ইউনিয়নের ১০০টি ঝুঁকিপূর্ণ পুকুর চিহ্নিত করা হয়েছে, যেখানে শিশুমৃত্যুর ঘটনা বেশি। ইতিমধ্যে ১০টি পুকুরে বাঁশের ঘেরা দেওয়া হয়েছে। আগামী ডিসেম্বরের মধ্যে আরও ৪০টি পুকুরে ঘেরা দেওয়া হবে।
উপজেলা স্বাস্থ্য ও পরিবার পরিকল্পনা কর্মকর্তা গোলাম মোস্তফা বলেন, পুকুরে ডোবা শিশুকে পানি থেকে তুলে মাথায় নিয়ে ঘোরানো, পেটে চাপ দিয়ে পানি বের করা, ছাই বা লবণ দিয়ে শিশুর শরীর ঢেকে দেওয়া অথবা বমি করানোর চেষ্টা চালানো হয়। এসব করতে গিয়ে সময় নষ্ট হয়। হাসপাতালে পৌঁছাতে দেরি হয়। পুকুর থেকে উদ্ধারের পর শিশুকে সঙ্গে সঙ্গে হাসপাতালে নিয়ে আসার পরামর্শ দেন তিনি।

=== মানুষের কষ্ট হচ্ছে, অস্বীকার করার উপায় নেই: গভর্নর ===
আহসান এইচ মনসুর:মূল্যস্ফীতির হার আগে থেকেই বেশি ছিল। এটি এত দিন কৃত্রিমভাবে কমিয়ে দেখানো হতো। মূল্যস্ফীতির প্রকৃত চিত্র এখন প্রকাশ করা হচ্ছে। অর্থনীতিতে এত বড় গর্ত করে রেখে গিয়েছে আগের সরকার…। অতিরিক্ত ঋণ, অর্থ পাচার ইত্যাদির মাধ্যমে এ গর্ত তৈরি করা হয়েছে। এত সহজে কি এগুলো ঠিক করা সম্ভব?
আহসান এইচ মনসুর:মুদ্রানীতি সংকোচনমূলক আছে। দেখি, আর কী করতে পারি। এখন একটু থামলাম। মুদ্রানীতি পরে আরও সংকোচনমূলকও করতে পারি। নীতি সুদহার কয়েক দফায় বাড়িয়েছি। মূল্যস্ফীতি নিয়ন্ত্রণে যথাযথ পদক্ষেপ নেওয়ার পর ফল পেতে কোনো কোনো দেশে ১৮ মাস লাগে। আমাদের লাগবে ১২ মাস। তা–ও এখন থেকে নয়। একটু পেছনে গিয়ে গত জুলাই থেকে ১২ মাস। আমি খুবই আশাবাদী।
আহসান এইচ মনসুর:পণ্য আমদানিতে এখন আর ঋণপত্রের (এলসি) মার্জিন বা নগদ জমার সীমা তুলে নেওয়া হয়েছে। অনেক পণ্যের ক্ষেত্রে কমিয়ে দেওয়া হয়েছে আমদানি শুল্ক। এসব পদক্ষেপের ইতিবাচক প্রভাব আগামী মাসেই পড়তে পারে, আবার না–ও পারে। কারণ, আমাদের বুঝতে হবে গত মাসে একটা বন্যা হয়েছে। বন্যার একটা প্রভাব কিন্তু বাজারে পড়তে বাধ্য। আবার বিশ্ববাজারে কিছু পণ্যের দাম বেড়েছে। যেমন সয়াবিন তেলের দাম হয়ে গেছে প্রতি টন ১ হাজার ২০০ মার্কিন ডলার।
আমার আশাবাদের অন্য আরেকটি ভিত্তি হচ্ছে রপ্তানিতে বিস্ময়কর প্রবৃদ্ধি। গত চার মাসে প্রবৃদ্ধি হয়েছে ১০ দশমিক ৮ শতাংশ। আর গত মাসে (অক্টোবর) প্রবৃদ্ধি হয়েছে ২০ শতাংশের বেশি। প্রবাসী আয়ও (রেমিট্যান্স) ভালো আসছে। মোট দেশজ উৎপাদনের (জিডিপি) প্রবৃদ্ধির হারের কথা যদি বলি, এটা নিম্নমুখী হবে ঠিক। তবে এ হার নেতিবাচক হয়নি, হবেও না। আর আমাদের মাথাপিছু আয় কিন্তু উল্লেখযোগ্য হারে কমে যায়নি।
আহসান এইচ মনসুর:আমাদের বৈদেশিক মুদ্রার অবস্থা এখন ভালো আছে। কোনো ব্যাংক যদি এলসি না খোলে বা কোনো ব্যবসায়ীকে ফিরিয়ে দেয়, তাহলে তিনি যেন আমার কাছে আসেন।
আহসান এইচ মনসুর:মানুষের কষ্ট তো হচ্ছেই। এটা তো অস্বীকার করার উপায় নেই। আমরা চেষ্টা করছি মানুষের কষ্ট কতটা লাঘব করা যায়।

=== ‘দ্রব্যমূল্য নিয়ন্ত্রণ করতে পারলে এ সরকার সফল হবে’ ===
No content found.

=== ওয়েস্ট ইন্ডিজে হ্যাটট্রিক হাসান মুরাদের ===
ওয়েস্ট ইন্ডিজে টেস্ট সিরিজ শুরুর আগে ভালোই ম্যাচ প্র্যাকটিস হলো বাংলাদেশের বোলারদের। অ্যান্টিগার কুলিজ ক্রিকেট স্টেডিয়ামে ওয়েস্ট ইন্ডিজ নির্বাচিত একাদশের বিপক্ষে দুই দিনের ম্যাচে শেষ দিনে দারুণ করেছেন তাঁরা। বৃষ্টির কারণে দেরিতে শুরু হওয়া দিনে খেলা হয়েছে মাত্র ২৫.৪ ওভার। বাঁহাতি স্পিনার হাসান মুরাদ হ্যাটট্রিকে শেষ হয় ম্যাচ। বাংলাদেশ অবশ্য জেতেনি, ওয়েস্ট ইন্ডিয়ানরা ৯ উইকেটে ৮৭ রান তোলার পর ড্র মেনে নেয় দুই দল।
ফল অবশ্য এই ম্যাচের মুখ্য বিষয় ছিল না, ছিল ম্যাচ পরিস্থিতির অনুশীলন।আগের দিন ব্যাটসম্যানরা সেই কাজটা ভালোই করেছেন। কাল সেটি করলেন বোলাররা। পরশু ৫ ওভার বোলিং করে ১ উইকেট তুলে নেওয়া বাংলাদেশের বোলাররা কাল ২৫.৪ ওভার বল করে পেয়ে যান আরও ৮ উইকেট।
পেসার নাহিদ রানা ও বাঁহাতি স্পিনার তাইজুল ইসলাম ছাড়া উইকেট পেয়েছেন অন্য পাঁচ বোলার। ১.৪ ওভারে ১ রান দিয়ে সর্বোচ্চ ৩ উইকেট নিয়েছেন হ্যাটট্রিকম্যান হাসান মুরাদ। টেস্ট অভিষেকের অপেক্ষায় থাকা এই বাঁহাতি স্পিনার ২৬তম ওভারে প্রথম ওভারটি করেন। সেই ওভারে ১ রান দেওয়া মুরাদ নিজের পরের ওভারের দ্বিতীয়, তৃতীয় ও চতুর্থ বলে উইকেট নিয়ে হ্যাটট্রিক পেয়ে যান।
মুরাদের প্রথম শিকার ড্যানিয়েল বেকফোর্ড হয়েছেন এলবিডব্লু। এরপর নাভিন বিদাইসিকে বোল্ড করে বিদায় করার পর চাইম হোল্ডারকে এলবিডব্লুর ফাঁদে ফেলেন সর্বশেষ এশিয়াডে দুটি আন্তর্জাতিক টি-টোয়েন্টি খেলা মুরাদ।
৮৭ রানে দাঁড়িয়ে মুরাদকে ৩ উইকেট দেওয়া ওয়েস্ট ইন্ডিয়ান নির্বাচিত একাদশ ষষ্ঠ উইকেটটিও হারিয়েছে ৮৭ রানেই। ২০ রান করা ব্যাটসম্যান জাস্টিন গ্রিভসকে মাহমুদুল হাসানের ক্যাচ বানান মেহেদী হাসান মিরাজ। ১ ওভার বোলিং করা মিরাজ ওই ওভারে কোনো রান দেননি।
ওয়েস্ট ইন্ডিজ নির্বাচিত একাদশের অন্য ৫টি উইকেট নিয়েছেন বাংলাদেশের তিন পেসার। হাসান মাহমুদ ৬ ওভারে ১৫ রানে ও তাসকিন ৫ ওভারে ২১ রানে নিয়েছেন ২টি করে উইকেট। শরীফুল ইসলাম ৩ ওভারে ১২ রানে নিয়েছেন ১ উইকেট। নাহিদ রানা ৭ ওভারে ২৮ রানে দিয়ে উইকেটশূন্য ছিলেন। তাইজুল উইকেট না পেলেও ৪ ওভারে দিয়েছেন মাত্র ৪ রান।
আগামী শুক্রবার অ্যান্টিগার স্যার ভিভিয়ান রিচার্ডস স্টেডিয়ামে শুরু হবে বাংলাদেশ-ওয়েস্ট ইন্ডিজ প্রথম টেস্ট।
বাংলাদেশ:৭৩.২ ওভারে ২৫৩ (মাহমুদুল ৮, জাকির ১৫, মুমিনুল ৩১, শাহাদাত ২৫, লিটন ৩১, জাকের ৪৮, মাহিদুল ৪১, মিরাজ ১১, তাইজুল ১৫*, হাসান ০, তাসকিন ৭)।
ওয়েস্ট ইন্ডিজ নির্বাচিত একাদশ:২৭.৪ ওভারে ৮৭/৯ (মেরিয়ুস ২৩, গ্রিভস ২০, বেকফোর্ড ১৯; হাসান মাহমুদ ২/১৫, নাহিদ রানা ০/২৮, তাসকিন ২/২১, শরীফুল ১/১২, তাইজুল ০/৪, হাসান মুরাদ ৩/১, মিরাজ ১/০)।
ফল:ড্র।

=== আন্তর্জাতিক অপরাধ ট্রাইব্যুনাল: শেখ হাসিনার বিরুদ্ধে তদন্ত শেষ করতে হবে এক মাসে ===
গণহত্যাসহ মানবতাবিরোধী অপরাধে জড়িত থাকার অভিযোগে সাবেক প্রধানমন্ত্রী শেখ হাসিনার বিরুদ্ধে আগামী এক মাসের মধ্যে তদন্ত প্রতিবেদন দাখিল করতে নির্দেশ দিয়েছেন আন্তর্জাতিক অপরাধ ট্রাইব্যুনাল। একই ধরনের অভিযোগে ওবায়দুল কাদেরসহ বিগত আওয়ামী লীগ সরকারের মন্ত্রী–সংসদ সদস্যসহ প্রভাবশালী ৪৫ জনের ক্ষেত্রে পৃথক তদন্ত প্রতিবেদন জমা দিতে ট্রাইব্যুনালের তদন্ত সংস্থাকে এক মাস সময় দেওয়া হয়েছে।
আন্তর্জাতিক অপরাধ ট্রাইব্যুনালের চেয়ারম্যান বিচারপতি মো. গোলাম মর্তুজা মজুমদারের নেতৃত্বে তিন সদস্যের ট্রাইব্যুনাল গতকাল সোমবার এই আদেশ দেন। ট্রাইব্যুনালের অপর দুই সদস্য হলেন বিচারপতি মো. শফিউল আলম মাহমুদ এবং অবসরপ্রাপ্ত জেলা ও দায়রা জজ মো. মোহিতুল হক এনাম চৌধুরী।
গত জুলাই-আগস্টে গণ–অভ্যুত্থানের সময় দেশে গণহত্যাসহ মানবতাবিরোধী অপরাধ সংঘটিত হয়েছে বলে ট্রাইব্যুনালে উল্লেখ করেন চিফ প্রসিকিউটর মোহাম্মদ তাজুল ইসলাম। এরপর তিনি ট্রাইব্যুনালের কাছে সাবেক প্রধানমন্ত্রী শেখ হাসিনার বিরুদ্ধে আনা অভিযোগ তদন্তের জন্য দুই মাস সময় চান। তবে ট্রাইব্যুনাল এক মাস সময় মঞ্জুর করে আগামী ১৭ ডিসেম্বর তদন্ত প্রতিবেদন দাখিলের নির্দেশ দেন। পাশাপাশি শেখ হাসিনাকে গ্রেপ্তার–সংক্রান্ত অগ্রগতি প্রতিবেদনও সেদিন জানাতে নির্দেশ দিয়েছেন ট্রাইব্যুনাল।
গত ১ জুলাই থেকে ৫ আগস্ট পর্যন্ত ছাত্র-জনতার আন্দোলনের সময় সারা দেশে গণহত্যা ও মানবতাবিরোধী অপরাধ সংঘটনের অসংখ্য অভিযোগ ট্রাইব্যুনালের চিফ প্রসিকিউটরের কার্যালয় ও তদন্ত সংস্থার কাছে জমা হয়। এর মধ্যে একটি মামলায় শেখ হাসিনার বিরুদ্ধে এবং আরেক মামলায় আওয়ামী লীগের সাধারণ সম্পাদক ওবায়দুল কাদেরসহ ৪৫ আসামির বিরুদ্ধে গ্রেপ্তারি পরোয়ানা জারি করেন ট্রাইব্যুনাল। আসামিদের মধ্যে ৯ জন সাবেক মন্ত্রীসহ ১৩ জনকে গতকাল ট্রাইব্যুনালে হাজির করা হয়।
গণ-অভ্যুত্থানে গত ৫ আগস্ট আওয়ামী লীগ সরকারের পতন হয়। এরপর অন্তর্বর্তী সরকার আন্তর্জাতিক অপরাধ ট্রাইব্যুনালে গত জুলাই-আগস্টে সংঘটিত গণহত্যাসহ মানবতাবিরোধী অপরাধের বিচার করার উদ্যোগ নেয়। এর ধারাবাহিকতায় গত ১৭ অক্টোবর থেকে ট্রাইব্যুনালের কার্যক্রম শুরু হয়। আর গতকাল প্রথমবারের মতো শুনানি হলো ট্রাইব্যুনালে।
শুনানি শেষে সাংবাদিকদের সঙ্গে কথা বলেন ট্রাইব্যুনালের চিফ প্রসিকিউটর মোহাম্মদ তাজুল ইসলাম। তিনি বলেন, তদন্ত সংস্থার কাছ থেকে প্রতিবেদন পাওয়ার পর শেখ হাসিনাসহ ৪৬ জনের বিরুদ্ধে করা পৃথক মামলার বিচার আনুষ্ঠানিকভাবে শুরু হবে। শেখ হাসিনা এখন ভারতে আছেন বলে আইনশৃঙ্খলা রক্ষাকারী বাহিনী প্রতিবেদন দিয়েছে। তাঁকে গ্রেপ্তারের জন্য ইন্টারপোলের কাছে অনুরোধ জানানো হয়েছে। ভারতের সঙ্গে থাকা চুক্তির আওতায় শেখ হাসিনাকে ফেরত আনার চেষ্টা করছে সরকার।
আওয়ামী লীগ সরকারের আমলে গণ–অভ্যুত্থানের সময় সংঘটিত গণহত্যা ও মানবতাবিরোধী অপরাধের সবচেয়ে বড় দায় শেখ হাসিনার বলেও অভিযোগ করেন চিফ প্রসিকিউটর।
জুলাই-আগস্টে সংঘটিত মানবতাবিরোধী অপরাধের মামলায় এই প্রথম আসামিদের ট্রাইব্যুনালে হাজির করা হয়। একসঙ্গে ১৩ জন আসামি গতকাল ট্রাইব্যুনালের কাঠগড়ায় ছিলেন। তাঁদের মধ্যে ছিলেন সাবেক আইনমন্ত্রী আনিসুল হক, সাবেক সমাজকল্যাণমন্ত্রী ও ওয়ার্কার্স পার্টির সভাপতি রাশেদ খান মেনন, সাবেক তথ্যমন্ত্রী ও জাসদের সভাপতি হাসানুল হক ইনু, সাবেক বেসামরিক বিমান পরিবহন ও পর্যটনমন্ত্রী মুহাম্মদ ফারুক খান, সাবেক নৌপরিবহনমন্ত্রী শাজাহান খান, সাবেক শিক্ষামন্ত্রী দীপু মনি, সাবেক পাটমন্ত্রী গোলাম দস্তগীর গাজী, সাবেক তথ্যপ্রযুক্তি প্রতিমন্ত্রী জুনাইদ আহ্‌মেদ ও সাবেক শিল্প প্রতিমন্ত্রী কামাল আহমেদ মজুমদার। আরও ছিলেন সাবেক প্রধানমন্ত্রীর উপদেষ্টা সালমান এফ রহমান ও তৌফিক-ই-ইলাহী চৌধুরী এবং অবসরপ্রাপ্ত বিচারপতি এ এইচ এম শামসুদ্দিন চৌধুরী মানিক ও সাবেক সচিব মো. জাহাংগীর আলম।
এর আগে অন্য মামলায় গ্রেপ্তার হওয়া এই ১৩ জনকে গতকাল ট্রাইব্যুনালের মামলায় গ্রেপ্তার দেখানো হয়। পরে শুনানি শেষে তাঁদের কারাগারে পাঠানো হয়। পাশাপাশি এই মামলার বাকি আসামিদেরও (গ্রেপ্তারি পরোয়ানা জারি থাকা) আগামী ১৭ ডিসেম্বর হাজির করার নির্দেশ দেন ট্রাইব্যুনাল।
শুনানি শুরু হয় বেলা ১১টায়। আসামিদের বিভিন্ন কারাগার থেকে প্রিজন ভ্যানে করে ট্রাইব্যুনালে আনা হয় সকাল ১০টায়। শুনানি শুরু হলে আদালত সবাইকে বসতে অনুমতি দেন।
আসামিদের বিষয়ে চিফ প্রসিকিউটর ট্রাইব্যুনালকে বলেন, গণ–অভ্যুত্থানের সময় হত্যাকাণ্ড সংঘটনের নির্দেশ দিয়েছিলেন তাঁরা। হত্যাকাণ্ডের পরিকল্পনার সঙ্গেও তাঁরা জড়িত ছিলেন। ‘সুপিরিয়র কমান্ড রেসপনসিবিলিটি’র দায়ে তাঁরা অভিযুক্ত। অপরাধ প্রতিরোধ করার ক্ষমতা থাকা সত্ত্বেও তাঁরা সেটি করেননি। জুলাই–আগস্টে সংঘটিত সব ধরনের অপরাধের দায় তাঁদের প্রত্যেকের বিরুদ্ধে আছে।
চিফ প্রসিকিউটর যখন আসামিদের সম্পর্কে অভিযোগ তুলে ধরছিলেন, তখন কাঠগড়ায় নিশ্চুপ ছিলেন তাঁরা। শেখ হাসিনাসহ তাঁর মন্ত্রিপরিষদের সদস্যদের গণহত্যায় সম্পৃক্ত থাকার অভিযোগ সম্পর্কে বলতে গিয়ে চিফ প্রসিকিউটর বলেন, শুধু এক ব্যক্তিকে (শেখ হাসিনা) ক্ষমতায় রাখতে গণহত্যা চালাতে তাঁরা দ্বিধা করেননি। আওয়ামী লীগ সরকার নির্বাচনব্যবস্থাকে ধ্বংসের মাধ্যমে গণতন্ত্র হত্যা করেছে। বিডিআর বিদ্রোহের নামে সেনা কর্মকর্তাদের হত্যা করা হয়েছে। শাপলা চত্বরে হেফাজতে ইসলামের নিরস্ত্র নেতা–কর্মীদের ওপর পরিকল্পিতভাবে গণহত্যা চালানো হয়েছিল। এ ছাড়া আওয়ামী লীগ সরকারের সময় বিচারবহির্ভূত গুম–খুনের ঘটনা ঘটেছে। র‌্যাবকে ‘ডেথ স্কোয়াড’ হিসেবে ব্যবহার করা হয়েছে। ডিজিটাল নিরাপত্তা আইনের মাধ্যমে মানুষের বাক্‌স্বাধীনতা কেড়ে নেওয়া হয়েছিল। রাজাকার শব্দ ব্যবহার করে ভিন্নমত ও বিরোধী দলের ওপর দমন–পীড়ন চালানো হয়েছিল।
ট্রাইব্যুনালে গতকাল সাবেক কৃষিমন্ত্রী আব্দুর রাজ্জাককেও হাজির করার কথা ছিল। তবে অন্য একটি মামলায় (ট্রাইব্যুনালের নয়) রিমান্ডে জিজ্ঞাসাবাদের জন্য তাঁকে টাঙ্গাইলের মির্জাপুর থানায় নেওয়া হয়। যে কারণে সেখান থেকে তাঁকে আনা সম্ভব হয়নি বলে ট্রাইব্যুনালকে জানান চিফ প্রসিকিউটর। তিনি বলেন, বিষয়টি কারা কর্তৃপক্ষ আরও ভালো বলতে পারবে। এ সময় কারা কর্তৃপক্ষের কেউ আছেন কি না, তা জানতে চান ট্রাইব্যুনাল।
তবে কারা কর্তৃপক্ষের কেউ তখন ট্রাইব্যুনালে ছিলেন কি না, তা বোঝা যায়নি। কারণ, কেউ কথা বলেননি। পরে শুনানি শেষে চিফ প্রসিকিউটর সাংবাদিকদের বলেন, যোগাযোগসংক্রান্ত ত্রুটির কারণে সাবেক কৃষিমন্ত্রীকে ট্রাইব্যুনালে হাজির করা সম্ভব হয়নি।
এর আগে শুনানির সময় চিফ প্রসিকিউটর ট্রাইব্যুনালের চেয়ারম্যান ও সদস্যদের সামনে আসামিদের বিরুদ্ধে কী কী অভিযোগ আনা হয়েছে, তা বলতে থাকেন। প্রত্যেক আসামি সম্পর্কে সুনির্দিষ্ট অভিযোগ তুলে ধরার এক পর্যায়ে চিফ প্রসিকিউটর বলেন, নিঝুম মজুমদার (আইনজীবী ও অনলাইন অ্যাকটিভিস্ট), তিনি বিভিন্ন সামাজিক যোগাযোগমাধ্যমে গণহত্যার পক্ষে উসকানি দিয়েছেন। তাঁর বিরুদ্ধে ব্যবস্থা নেওয়া উচিত।
শুনানিতে পাঁচজন আসামির পক্ষের আইনজীবী হিসেবে উপস্থিত হন এহসানুল হক সমাজী। শুনানির শুরুতে চিফ প্রসিকিউটর মোহাম্মদ তাজুল ইসলাম ট্রাইব্যুনালকে বলেন, এহসানুল হক সমাজীকে সরকারের একটি গুরুত্বপূর্ণ দায়িত্ব দেওয়া হচ্ছে। তাই তিনি আসামিপক্ষের আইনজীবী হিসেবে থাকলে তা ‘কনফ্লিক্ট অব ইন্টারেস্ট’ (স্বার্থের সংঘাত) হবে। তাঁকে আসামিপক্ষের হয়ে শুনানি না করতে অনুরোধ জানান চিফ প্রসিকিউটর।
তখন এহসানুল হক সমাজী বলেন, তিনি আনুষ্ঠানিকভাবে কোনো চিঠি পাননি। তাই বিষয়টি (গুরুত্বপূর্ণ দায়িত্ব) নিয়ে কিছু বলতে পারছেন না। এ ছাড়া যে দায়িত্ব দেওয়ার কথা চিফ প্রসিকিউটর উল্লেখ করেছেন, সেই দায়িত্ব তিনি গ্রহণ করবেন কি না, তা–ও ভাবার বিষয়।
এ সময় ট্রাইব্যুনাল জানতে চান, কোন আসামির পক্ষে তিনি এসেছেন। জবাবে এহসানুল হক সমাজী পাঁচজনের নাম বলেন। তাঁরা হলেন আনিসুল হক, সালমান এফ রহমান, ফারুক খান, তৌফিক-ই-ইলাহী চৌধুরী ও জুনাইদ আহ্‌মেদ। এরপর তিনি আসামিদের পক্ষে প্রতিনিধিত্ব করা থেকে বিরত থাকেন।
পরে শুনানি শেষে এহসানুল হক সমাজী সাংবাদিকদের বলেন, চিফ প্রসিকিউটরের বক্তব্য উপস্থাপনের পর ‘আদালত ও সকলের প্রতি শ্রদ্ধাশীল হয়ে’ আসামিপক্ষের আইনজীবী হিসেবে বক্তব্যদান থেকে বিরত ছিলেন।
শুনানিতে তৌফিক-ই-ইলাহী চৌধুরী ও মুহাম্মদ ফারুক খানের আইনজীবী হিসেবে ছিলেন আজিজুর রহমানসহ তিনজন আইনজীবী। তাঁরা ট্রাইব্যুনালের কাছে ওই দুই আসামির অভিযোগনামা পাওয়ার আরজি করেন। পরে সেই আবেদন মঞ্জুর করে অভিযোগনামা দিতে নির্দেশনা দেন ট্রাইব্যুনাল।
এ ছাড়া আসামিদের সঙ্গে তাঁদের স্বজন ও আইনজীবীরা যেন কথা বলতে পারেন, ট্রাইব্যুনালের কাছে আবেদন জানান আজিজুর রহমান। তাঁর সেই আবেদনও মঞ্জুর করেন ট্রাইব্যুনাল।
শুনানি শেষে আইনজীবীরা ট্রাইব্যুনালের ভেতরে আসামিদের সঙ্গে কথা বলেন। পরে প্রিজন ভ্যানে করে ট্রাইব্যুনাল থেকে আসামিদের আবার কারাগারে নিয়ে যাওয়া হয়।

=== ভাতের মাড় দিয়েও যেভাবে করতে পারবেন   সৌন্দর্যচর্চা ===
অধিকাংশ বাড়িতেই ভাত রান্নার পর মাড় ফেলে দেওয়া হয়। অথচ ভাতের মাড় সৌন্দর্যচর্চার দারুণ এক উপকরণ। চুল ও ত্বকের সুস্থতায় ভাতের মাড় খুব সহজেই কাজে লাগানো যায়। কেবল জানতে হবে সঠিক ব্যবহারবিধি। ভাত রান্নার পর যে মাড় পাওয়া যায়, তা দিয়ে তৈরি করা যায় চুলের প্যাক। তবে ত্বকে প্রয়োগ করতে চাইলে ভাত রান্নার সময় ফুটতে থাকা ওপরের দিকের তরলটুকু নিন। ভাতের মাড়ের ব্যবহারবিধি জানালেন হার্বস আয়ুর্বেদিক স্কিন কেয়ার ক্লিনিকের রূপবিশেষজ্ঞ আফরিন মৌসুমী। লিখেছেন রাফিয়া আলম
স্বাভাবিক ত্বকের যত্নে
গরম মাড় নিন দুই টেবিল চামচ। এর সঙ্গে মিশিয়ে নিন একটি ভিটামিন ই ক্যাপসুলের নির্যাস। হয়ে গেল সহজ প্যাক।
ত্বকের দাগছোপ দূর করতে
গরম ভাতের মাড়ে কয়েক ফোঁটা লেবুর রস মিলিয়ে নিয়েই প্যাক হিসেবে ব্যবহার করতে পারেন। ত্বকের দাগছোপ কমে যাবে। অন্যান্য দাগছোপের পাশাপাশি মেছতার দাগ কমাতেও সাহায্য করে এই প্যাক।
শুষ্ক ত্বককে প্রাণবন্ত, উজ্জ্বল করে তুলতে
আলুর রস করে নিন। এক টেবিল চামচ পরিমাণ হয়ে গেলে এর সঙ্গে যোগ করুন দুই টেবিল চামচ গরম মাড়। পরিমাণমতো বেসন যোগ করে প্যাক তৈরি করুন।
ব্রণের সমস্যায়
l গরম মাড়, পুদিনাপাতার রস, তুলসীপাতার রস ও মুলতানি মাটি নিন এক চা–চামচ করে। তৈলাক্ত ত্বকে ব্রণের সমস্যায় এই প্যাক দারুণ কাজে দেয়।
l ব্রণের গোটার জায়গাগুলোয় অন্য একটি প্যাক প্রয়োগ করতে পারেন। প্রথমে গরম মাড়ে চার-পাঁচটি লবঙ্গ ফেলে ১০-১৫ মিনিট পর সেগুলো তুলে নিন। লবঙ্গগুলো বেটে বা ব্লেন্ড করে ব্রণের গোটার ওপর লাগিয়ে নিন।
অতিসংবেদনশীল ত্বকের যত্নে
তেজপাতা গুঁড়া করে পরিমাণমতো গরম মাড় যোগ করে নিলেই তৈরি হয়ে যাবে প্যাক। যাঁদের ত্বক অতিসংবেদনশীল, তাঁরা এই প্যাক ব্যবহারে উপকার পাবেন।
প্রাণবন্ত চুলের জন্য
প্রথমে একটা মাঝারি আকারের কলা আর একটা পেঁয়াজ বেটে বা ব্লেন্ড করে নিন। এতে এক কাপ গরম মাড় যোগ করে দিন। এই প্যাক মাথার ত্বকে ও চুলে লাগিয়ে ফেলুন।
খুশকির সমস্যায়
কুসুম গরম মাড় নিন এক কাপ। এর সঙ্গে মিশিয়ে নিন সামান্য মেন্থল আর কয়েক ফোঁটা লেবুর রস। মাথার ত্বকে প্রয়োগ করুন।
l ত্বকে বা চুলে প্রয়োগের জন্য ভাতের মাড় দিয়ে প্যাক তৈরি করতে চাইলে মাড় গরম থাকতে থাকতেই করতে হবে। নইলে হিতে বিপরীত হতে পারে।
l ত্বকের যত্নে ভাতের মাড়ের প্যাক ব্যবহার করতে চাইলে কুসুম গরম থাকতেই ত্বকে লাগিয়ে নিন। আর প্রয়োগের পর শুকিয়ে যাওয়া অবধি অপেক্ষা করুন। ত্বকে ভাতের মাড় রোজই ব্যবহার করা যাবে।
l চুলের যত্নে প্যাক তৈরির সময় গরম মাড় ব্যবহার করলেও ঠান্ডা করে নেওয়ার পর মাথার ত্বকে প্রয়োগ করুন। চুলে ভাতের মাড় সপ্তাহে দুই দিন করে ব্যবহার করা যাবে। চুলে প্রয়োগ করার পর মিনিট কুড়ি অপেক্ষা করে এরপর চুল খুব ভালোভাবে ধুয়ে ফেলতে হবে। নইলে ভাতের মাড় আঠালো হয়ে লেগে থাকতে পারে।

=== অর্থকষ্টে ঢাকা ছেড়েছিলেন, হঠাৎ পাল্টে যায় দিন ===
২০০৯ সালের কথা। রাজ তখন শিক্ষার্থী। মূলত পড়াশোনার জন্যই সিলেট থেকে ঢাকায় আসেন। এই শহরটা ভালো লেগে যায় এই তরুণের। কিন্ত ব্যস্ত এই শহরে জীবনযাপনের খরচও আছে। আর্থিক সংকট তাঁকে এক বছরও টিকতে দেয়নি এই শহরে। নারায়ণগঞ্জে মামার কাছে চলে যান। সেই সময় জীবনটা অন্য দিকে মোড় নিতে পারত। রাজ হারিয়ে যেতেন হয়তো হাজার তরুণ, যুবকের ভিড়ে। কিন্তু তা হয়নি। গল্পটা আবার শুরু হয়।পরের বছরই আবার ঢাকায় ফিরে আসেন, ভর্তি হন একটি বেসরকারি বিশ্ববিদ্যালয়ে। দিনে ক্লাস, সন্ধ্যা হলেই ধানমন্ডি ৮ নম্বরে আড্ডা—এভাবেই কাটছিল  জীবন। একটা সময় আর্থিক সংকটে লেখাপড়া বন্ধ হওয়ার উপক্রম হয়। বন্ধু হাবিব তাঁর মেসে জায়গা দেন রাজকে। শুরু হয় এক ঘরে ১৫ জন ঠাসাঠাসি করে থাকা। রাজ বলেন, ‘সে এক কঠিন সময়। বন্ধুর কল্যাণে মেসে থাকার জায়গা হলো। ১৫ জন একসঙ্গে থাকি। পকেটে টাকা নেই। পড়ালেখা বন্ধ হয় হয় অবস্থা। কী করব বুঝে উঠতে পারছিলাম না। তখন পরিবারের ওপর নির্ভরশীল হওয়ার সুযোগটাও ছিল না। দিশাহারা অবস্থা আমার।’ওই সময় ধানমন্ডির আড্ডাই কিছুটা আলোর পথ দেখায় রাজকে। সেখানে বিজ্ঞাপনচিত্র নির্মাণের সঙ্গে যুক্ত কিছু মানুষ আসতেন। তাঁদের সঙ্গে পরিচয় হয় রাজের। এই শহরে কিছু একটা করে টিকতে হবে, এই ভেবে মুঠোফোন সংযোগদাতা প্রতিষ্ঠান বাংলালিংকের ‘দেশ-৫’ বিজ্ঞাপনচিত্রে ‘সাইড আর্টিস্ট’ হিসেবে কাজ করেন রাজ।
সেই সময় নিয়ে তিনি বলেন, ‘আড্ডায় পরিচয় হওয়া একজন নিয়ে গেলেন পরিচালক পিপলু আর খানের অফিসে। বিজ্ঞাপনচিত্রের মূল মডেল আরিফিন শুভ, সারিকা, নিলয়। বিজ্ঞাপনে আমার কাজ অনেকটা এক্সট্রার মতো। মূল মডেলের সঙ্গে ছড়ানো–ছিটানো ছেলেমেয়েদের দলে আমি। মহড়া হলো কয়েক দিন। এরপর শুটিং।
প্রথমবারেই পেলাম ৮ হাজার টাকা। সেই আনন্দের কথা বলে বোঝানো যাবে না।’ঢাকায় বাঁচতে আর চলতে এর পর থেকে প্রায়ই বিজ্ঞাপনচিত্রে বাড়তি শিল্পী হিসেবে কাজ করতে লাগলেন শরিফুল রাজ। এই সময়ের মধ্যে দুয়েক জায়গায় চাকরি ধরা এবং ছাড়াও হয়েছে। কিন্তু ধীরে ধীরে মডেলিংয়ের জগৎ ঘিরে আগ্রহ বাড়তে থাকে রাজের। ২০১১ সালে মডেল বুলবুল টুম্পার গ্রুমিং স্কুলে ভর্তি হন। ২০১২ সাল থেকে শুরু করেন মডেল হিসেবে র‌্যাম্পে হাঁটা। পরবর্তী সময়ে মডেল আজরা মাহমুদের সঙ্গে কাজের সুযোগ হয়। র‌্যাম্পের পাশাপাশি বিভিন্ন ব্র্যান্ডের ফটোশুটেও মডেল হতে থাকেন। রাজ বলেন, ‘তখন নিজেকে কিছুটা গুছিয়ে এনেছি। নিয়মিত ফটোশুট, র‌্যাম্পে কাজ করছি। এতে আর্থিক সংকট কিছুটা কাটে।’
পাল্টে যায় দিন২০১৫ সালের কথা। হঠাৎ একদিন বুলবুল টুম্পা ফোনে রাজকে জানান, নির্মাতা রেদওয়ান রনি একটি সিনেমা বানাবেন। রাজের তলব এসেছে রনির অফিস থেকে। ‘আগে থেকেই রেদওয়ান রনির নাটকের ভক্ত আমি। টুম্পা আপার ফোন পেয়ে খানিকটা ভয়ে ভয়ে রনি ভাইয়ের অফিসে গেলাম। অডিশন হলো।
পরের দিন আবার ডাকলেন। তাঁর “আইসক্রিম” ছবিতে কাজের প্রস্তাব করলেন। এরপরই সব বদলে যেতে থাকল’—এভাবেই সিনেমার সঙ্গে জড়িয়ে পড়ার কথা বলতে থাকেন রাজ।‘আইসক্রিম’–এর জন্য প্রস্তুতি নিতে র‌্যাম্প, ফটোশুট বন্ধ করে দেন রাজ। কিন্তু ছবি মুক্তির পর আবারও আর্থিক সংকট আঁকড়ে ধরে তাঁকে।
রাজ বলেন, ‘“আইসক্রিম” ছবি মুক্তির আগপর্যন্ত অন্য কোনো কাজ করিনি। একটা সময় পকেটে এক টাকাও ছিল না। রনি ভাইয়ের অফিসেই থাকতে লাগলাম। খেয়ে–পরে বাঁচার জন্য পরে আবার মডেলিংয়ে ফেরার চেষ্টা করি। ২০১৭ ও ২০১৮ সালে আবার র‌্যাম্প আর ফটোশুট করে চলতে থাকি।’
রাজের পুরো পরিবারই সিনেমাপ্রেমী। সুযোগ পেলেই এখনো ‘রূপবান’ কিংবা ‘বেদের মেয়ে জোস্‌না’ দেখতে বসে যান রাজের মা। তাই সিনেমার ঝোঁক পরিবার থেকেই পেয়েছেন রাজ। এখন সিনেমাই একমাত্র লক্ষ্য তাঁর। আর্থিক সংকট থাকলেও একটি সিনেমা করার পর আরেকটির অপেক্ষায় থাকেন। তবু ঘাবড়ে গিয়ে হাল ছেড়ে দেন না। রাজ বলেন, ‘সিনেমাটা করতে চাই। “আইসক্রিম”ছবিতে কাজ করার পর সিনেমাই আমার একমাত্র লক্ষ্য হয়ে গেছে। একেই আঁকড়ে ধরে থাকতে চাই।’এটা নিশ্চিত, ২০১৬ সালে রেদওয়ান রনির ‘আইসক্রিম’ ছবিতে অভিনয়ই রাজের জীবনের টার্নিং পয়েন্ট। মুক্তির পর প্রথম ছবিতেই খানিকটা আলোচনায় আসেন এই নবাগত। এর মধ্যে এক বছর অভিনয় করেননি। আবার র‌্যাম্প, স্থিরচিত্রের মডেলিংয়ে ফিরে যান তিনি। পরের বছর ২০১৭ সালে তানিম রহমানের ‘ন ডরাই’ ছবিতে অভিনয় করে নতুনভাবে সবার দৃষ্টি কাড়েন এই অভিনেতা।
মেধাবী পরিচালকেরাও তাঁর মধ্যে খুঁজে পান নতুন সম্ভাবনা। আর পেছনে ফিরতে হয়নি। পরপর পরিচালক রায়হান রাফির ‘পরাণ’, মেজবাউর রহমান সুমনের ‘হাওয়া’ সর্বশেষ গিয়াস উদ্দিন সেলিমের ‘গুণিন’ ছবিতে অভিনয়ের সুযোগ পান।
চলতে থাকে রাজের জয়ের রথ। চলতি বছর মুক্তি পায় রাজ অভিনীত সিনেমা ‘কাজলরেখা’, ‘ওমর’ ও ‘দেয়ালের দেশ’। দুটি সিনেমায় রাজের অভিনয় প্রসংশিত হয়।ব্যক্তিজীবনে টানাপোড়েনমডেলিং, অভিনয়ে ব্যস্ততার পাশাপাশি ব্যক্তিজীবন নিয়ে বারবার আলোচনায় আসেন রাজ। বললে বাড়াবাড়ি হবে না, পরীমনির সঙ্গে বিয়ে তাঁর এযাবৎ ব্যক্তিজীবনের বড় ঘটনা। মাত্র সাত দিনের পরিচয়ে ২০২১ সালের ১৭ অক্টোবর গোপনে বিয়ে করেন রাজ-পরী। এরপর ২০২২ সালের জানুয়ারিতে পারিবারিকভাবে আনুষ্ঠানিকতা সম্পন্ন করেন তাঁরা। গত বছরের ১০ আগস্ট তাঁদের ঘর আলো করে আসে পুত্র শাহীম মুহাম্মদ রাজ্য। বছর না ঘুরতে বিচ্ছেদের সিদ্ধান্ত নেন দুই তারকা। বর্তমানে একাই আছেন রাজ। কাজ করছেন নিজের মতো। ২১ নভেম্বর থেকে ওটিটি প্ল্যাটফর্ম চরকিতে স্ট্রিমিং হবে ‘ওমর’। প্রেক্ষাগৃহের মতো টিকিট কেটে ওমর দেখতে পারবেন দর্শক। সামনে আরও সিনেমার খবর নিয়ে আসছেন এই অভিনেতা।(এ প্রতিবেদনের বেশ কিছু অংশ প্রথম আলোতে প্রকাশিত রাজের সাক্ষাৎকার থেকে সংগৃহীত)

=== চ্যাম্পিয়নস ট্রফি: পাকিস্তানে না যেতে বোর্ডগুলোকে লোভনীয় অফার ভারতের ===
অস্ট্রেলিয়া, ইংল্যান্ড, নিউজিল্যান্ড, দক্ষিণ আফ্রিকার মতো বড় দলগুলো সাম্প্রতিক বছরে পূর্ণশক্তির স্কোয়াড নিয়ে পাকিস্তানে নির্বিঘ্নে খেলেছে। অথচ নিরাপত্তাশঙ্কাকে কারণ হিসেবে দাঁড় করিয়ে ১৬ বছর ধরে পাকিস্তান সফর করে না ভারত।
নিজেরা তো যাবেই না, অন্য দলগুলোও যেন পাকিস্তানে চ্যাম্পিয়নস ট্রফি খেলতে অনীহা দেখায়, সে জন্য ভারতীয় ক্রিকেট বোর্ড (বিসিসিআই) টুর্নামেন্টে অংশ নিতে চলা বাকি ৬ দেশের বোর্ডকে নাকি গোপনে লোভনীয় প্রস্তাব দিয়ে যাচ্ছে। সূত্রের বরাত দিয়ে এমনটাই দাবি করেছে পাকিস্তানের সংবাদমাধ্যম ‘ক্রিকেট পাকিস্তান’।
পাকিস্তান ২০২৫ চ্যাম্পিয়নস ট্রফির আয়োজক হওয়ায় বেশ কিছু দিন ধরে নানা টালবাহনা করছে ভারত। নরেন্দ্র মোদির সরকার কদিন আগে জানিয়েও দিয়েছে, তারা রোহিত–কোহলি–বুমরাদের পাকিস্তানে চ্যাম্পিয়নস ট্রফি খেলতে পাঠাবে না। এর পরিবর্তে বিসিসিআই পাকিস্তানের বাইরে অথবা ২০২৩ এশিয়া কাপের মতো ‘হাইব্রিড’ মডেলে চ্যাম্পিয়নস ট্রফি আয়োজনের প্রস্তাব দিয়েছে।
তবে পাকিস্তান ক্রিকেট বোর্ড (পিসিবি) এবারকোনো ধরনের ছাড় দিতে রাজি নয়। তাদের ইচ্ছা, যে করেই হোক চ্যাম্পিয়নস ট্রফি নিজেদের দেশে আয়োজন করার। যেহেতু ভারত ছাড়া বাকি সব দল পাকিস্তানে খেলতে রাজি, তাই ভারতের পরিবর্তে শ্রীলঙ্কাকে সুযোগ দিয়ে পাকিস্তানেই আসর বসতে পারে।
এদিকে সূচি ঘোষণার সময়সীমাও ঘনিয়ে এসেছে। আগামীকালের মধ্যেই আইসিসিকে সূচি চূড়ান্ত করতে হবে। সময়মতো সূচি ঘোষণা না করলে তা সম্প্রচারকারী প্রতিষ্ঠানের সঙ্গে চুক্তি লঙ্ঘনের মতো ব্যাপার হয়ে দাঁড়াবে, যা আইসিসি–বিসিসিআই উভয়ের ওপর চাপ সৃষ্টি করবে।
অবস্থা বেগতিক দেখে এবার ভিন্ন পথ অবলম্বন করছে ভারত। ক্রিকেট পাকিস্তান তাদের প্রতিবেদনে লিখেছে, পাকিস্তানে খেলতে যেতে না চাওয়ার কারণ হিসেবে বিসিসিআই নিরাপত্তা নিয়ে উদ্বেগের কথা প্রকাশ্যে বলছে। কিন্তু ‘তলেতলে’ তারা চ্যাম্পিয়নস ট্রফি হাইব্রিড মডেলে অথবা ভারতে স্থানান্তরিত করতে কাজ করে যাচ্ছে। এ জন্য তারা অন্য ক্রিকেট বোর্ডগুলোর সমর্থন পাওয়ার জোর চেষ্টা চালাচ্ছে।
আইসিসির রাজস্ব থেকে সবচেয়ে বেশি অর্থ পায় বিসিসিআই, তা সবার জানা। বাংলাদেশ, অস্ট্রেলিয়া, ইংল্যান্ড, আফগানিস্তান, নিউজিল্যান্ড ও দক্ষিণ আফ্রিকার ক্রিকেট বোর্ড যদি বিসিসিআইয়ের এই প্রস্তাবে রাজি হয়, তাহলে আইসিসির রাজস্ব থেকে ভারত যে অর্থের ভাগ পায়, সেখান থেকেও বড় অংশ পাবে দলগুলো।
বিসিসিআই অন্যান্য ক্রিকেট বোর্ডকে একটি হাইব্রিড মডেল বা টুর্নামেন্টটি ভারতে স্থানান্তরিত করতে সমর্থন করার জন্য রাজি করাতে কাজ করছে। এর বাইরে আর্থিক প্রণোদনা, লাভের অংশ এমনকি ভবিষ্যতে দ্বিপক্ষীয় সিরিজে ভারতের বিপক্ষে আরও বেশি ম্যাচ খেলার প্রতিশ্রুতিও নাকি দিয়ে চলেছে বিসিসিআই।
ক্রিকেট–বিশ্লেষকেরা এরই মধ্যে চ্যাম্পিয়নস ট্রফি নিয়ে বিসিসিআইয়ের অবস্থানের কিছু অসংগতি তুলে ধরেছেন। তাঁরা জানিয়েছেন, ২০২১ সালে রমিজ রাজা পিসিবির চেয়ারম্যান থাকাকালে চ্যাম্পিয়নস ট্রফি আয়োজনের জন্য পাকিস্তানের বিডকে সমর্থন জানিয়েছিল ভারত। কয়েক মাস আগেও তারা কোনো ধরনের আপত্তি জানায়নি। হঠাৎ পাকিস্তানে চ্যাম্পিয়নস ট্রফি আয়োজনের বিরোধিতা শুরু করায় বিশ্লেষকেরা ভিন্ন কোনো উদ্দেশ্য দেখছেন।
এদিকে উপযুক্তসমাধান খুঁজতেঅংশগ্রহণকারী দেশের বোর্ডগুলোর সঙ্গে আলোচনা চালিয়ে যাচ্ছে আইসিসি। বিশ্ব ক্রিকেটের এই নিয়ন্ত্রক সংস্থা অবশ্য জোর দিয়ে বলেছে, তারা শুধু বিসিসিআইয়ের কথায় প্রভাবিত হবে না। অংশগ্রহণকারী সব দল ও বোর্ডের সদস্যদের সঙ্গে পরামর্শ করেই চূড়ান্ত সিদ্ধান্ত জানাবে।

=== রাশিয়ার ভূখণ্ডের গভীরে হামলা নিয়ে কেন নীতি বদলালেন বাইডেন, প্রভাব কী হবে ===
দূরপাল্লার ক্ষেপণাস্ত্র ব্যবহার করে রাশিয়ার ভূখণ্ডের গভীরে হামলা চালাতে এবারই প্রথম আনুষ্ঠানিক অনুমতি দিয়েছে যুক্তরাষ্ট্র। বিবিসির মার্কিন অংশীদার সিবিএস নিউজ বলছে, রাশিয়ার ভূখণ্ডের গভীরে যুক্তরাষ্ট্রের তৈরি এটিএসিএমএস ক্ষেপণাস্ত্র দিয়ে হামলা চালানো যাবে। এটা কিয়েভকে জানিয়ে দিয়েছে বিদায়ী বাইডেন প্রশাসন।
এর আগে এ ধরনের হামলায় ওয়াশিংটনের সায় ছিল না। মার্কিন প্রশাসনের আশঙ্কা ছিল, রাশিয়ার ভূখণ্ডের গভীরে কিয়েভকে হামলা চালানোর অনুমতি ইউক্রেন যুদ্ধের আরও সম্প্রসারণ ঘটাতে পারে।
তবে এমন একসময় মার্কিন প্রশাসন আগের এ নীতি থেকে সরে এলো, যখন মাস দুয়েকের মধ্যে ক্ষমতা হস্তান্তরের প্রস্তুতি নিচ্ছেন যুক্তরাষ্ট্রের প্রেসিডেন্ট জো বাইডেন।
আগামী ২০ জানুয়ারি নতুন প্রেসিডেন্ট হিসেবে শপথ নেবেন ডোনাল্ড ট্রাম্প। তবে ইউক্রেনকে সামরিক সহায়তা দেওয়া নিয়ে আপত্তি রয়েছে ট্রাম্পের।
যুদ্ধক্ষেত্রে এক বছরের বেশি সময় ধরে আর্মি ট্যাকটিক্যাল মিসাইল সিস্টেম বা এটিএসিএমএস ক্ষেপণাস্ত্র ব্যবহার করছে ইউক্রেন। তবে রুশ ভূখণ্ডে নয়, বরং ইউক্রেনের বাহিনী নিজেদের ভূখণ্ডের ভেতর রুশ লক্ষ্যবস্তুতে হামলা চালাতে এই ক্ষেপণাস্ত্র ব্যবহার করত।
এরই মধ্যে রুশ অধিকৃত ক্রিমিয়ার বিমানঘাঁটিতে এবং জাপোরিঝঝিয়া অঞ্চলে রুশ সামরিক স্থাপনায় এটিএসিএমএস ক্ষেপণাস্ত্র ব্যবহার করে হামলা চালানো হয়েছে। তবে এখন পর্যন্ত ইউক্রেনকে কখনোই রাশিয়ার ভূখণ্ডের ভেতরে দূরপাল্লার ক্ষেপণাস্ত্র দিয়ে হামলা চালানোর অনুমতি দেয়নি ওয়াশিংটন।
চলমান যুদ্ধে ইউক্রেনকে এখন পর্যন্ত যেসব শক্তিশালী অস্ত্র সরবরাহ করা হয়েছে, তার মধ্যে রয়েছে লকহেড মার্টিন ব্যালিস্টিক ক্ষেপণাস্ত্র। এটা ৩০০ কিলোমিটারের বেশি (প্রায় ১৮৬ মাইল) দূরের লক্ষ্যবস্তুতে হামলা চালাতে সক্ষম।
ইউক্রেন যুক্তি দিয়েছিল যে রাশিয়ার অভ্যন্তরে এ ধরনের অস্ত্র ব্যবহার করার অনুমতি না দেওয়া, পিঠের পেছনে হাত বেঁধে যুদ্ধ করতে বলার মতোই।
এখন ওয়াশিংটনের নীতি পরিবর্তনের বড় কারণ হতে পারে উত্তর কোরিয়া। সম্প্রতি খবর বেরিয়েছে, রাশিয়া–ইউক্রেন সীমান্তের কুরস্ক অঞ্চলের যুদ্ধক্ষেত্রে উত্তর কোরীয় সেনা মোতায়েন করা হয়েছে। এসব সেনা যুদ্ধে রাশিয়াকে সহায়তা করছে। ওই অঞ্চলটি গত আগস্ট থেকে ইউক্রেনের নিয়ন্ত্রণে রয়েছে।
বাইডেন প্রশাসনের অনুমতি পাওয়ার বিষয়টি আনুষ্ঠানিকভাবে এখনো জানাননি ইউক্রেনের প্রেসিডেন্ট ভলোদিমির জেলেনস্কি। তবে গতকাল রোববার তিনি বলেন, ‘মুখে মুখে হামলা হয় না...ক্ষেপণাস্ত্রগুলো নিজেরাই কথা বলবে।’
বর্তমানে কুরস্কের এক হাজার বর্গকিলোমিটারের বেশি এলাকা দখলে রেখেছে ইউক্রেনের বাহিনী। এখন তারা ওই অঞ্চলের চারপাশে হামলা চালাতে পারবে।মার্কিন কর্মকর্তারা বলছেন, রাশিয়া ও উত্তর কোরীয় সেনাদের পাল্টা আক্রমণের বিরুদ্ধে আত্মরক্ষার জন্য এটিএসিএমএস ক্ষেপণাস্ত্র ব্যবহার করতে পারবে ইউক্রেনীয় সামরিক বাহিনী। আগামী কয়েক দিনের মধ্যে রুশ বাহিনী ভূখণ্ড পুনরুদ্ধারে এমন হামলা শুরু করতে পারে।
এখন ইউক্রেনীয় বাহিনী কুরস্কে রুশ সেনাবহর, অবকাঠামো, গোলাবারুদের মজুতে সরাসরি হামলা চালাতে পারবে। যদিও শুধু এটিএসিএমএস ক্ষেপণাস্ত্রের সরবরাহ হয়তো যুদ্ধের গতি বদলে দিতে পারবে না, তবে ইউক্রেনকে অনেকটা এগিয়ে রাখবে।
এ সিদ্ধান্তের বিষয়ে কিয়েভে নিযুক্ত একজন পশ্চিমা কূটনীতিক নাম প্রকাশ না করার শর্তে বিবিসিকে বলেন, ‘আমি মনে করি না যে এটা যুদ্ধের নির্ণায়ক হবে। তবে এতে রাশিয়ার যুদ্ধব্যয় আরও বাড়তে পারে।’
বাইডেন প্রশাসনের এত দিন একটাই ভয় ছিল, রাশিয়ার ভূখণ্ডের ভেতরে ইউক্রেনকে দূরপাল্লার ক্ষেপণাস্ত্র ব্যবহার করে হামলা চালাতে দিলে যুদ্ধের বিস্তৃতি ঘটবে।
রাশিয়ার প্রেসিডেন্ট ভ্লাদিমির পুতিনও এ বিষয়ে সতর্কবার্তা উচ্চারণ করেছেন। তিনি বলেন, পশ্চিমা অস্ত্র ব্যবহার করে রাশিয়ার ভেতরে হামলার ঘটনাকে মস্কো–ইউক্রেন যুদ্ধে ন্যাটোর দেশগুলোর ‘সরাসরি অংশগ্রহণ’ হিসেবে বিবেচনা করবে।
ন্যাটোয় যুক্তরাষ্ট্রের সাবেক রাষ্ট্রদূত কুর্ট ভলকার বলেন, যুদ্ধে মার্কিন অস্ত্র ব্যবহারের পরিসর সীমিত রেখে, যুক্তরাষ্ট্রের প্রশাসন অযৌক্তিকভাবে ইউক্রেনের আত্মরক্ষায় একতরফা বিধিনিষেধ আরোপ করে রেখেছে।
এই কূটনীতিক আরও বলেন, এটিএসিএমএস ক্ষেপণাস্ত্রের ব্যবহার সীমিত রাখার সিদ্ধান্ত ‘পুরোপুরি স্বেচ্ছাচারী’ এবং রাশিয়াকে উসকানি না দেওয়ার আশঙ্কা থেকে করা হয়েছিল।
জো বাইডেন এখন রাজনৈতিক পালাবদলের সময় পার করছেন। ট্রাম্পের কাছে ক্ষমতা হস্তান্তরের মাস দুয়েক আগে এসে ইউক্রেন যুদ্ধ নিয়ে অত্যন্ত গুরুত্বপূর্ণ নীতিতে পরিবর্তন আনলেন তিনি।
জানুয়ারিতে ট্রাম্প ক্ষমতা নেওয়ার পর এমন নীতি অপরিবর্তিত রাখবেন কি না, সেটা এখনো নিশ্চিত নয়। যদিও তাঁর ঘনিষ্ঠ কয়েকজন মিত্র এরই মধ্যে ইউক্রেন যুদ্ধ নিয়ে বাইডেনের নীতি পরিবর্তনের কড়া সমালোচনা করেছেন।
নবনির্বাচিত প্রেসিডেন্ট ডোনাল্ড ট্রাম্পের ছেলে ডোনাল্ড ট্রাম্প জুনিয়র সামাজিক যোগাযোগমাধ্যমে লিখেছেন, ‘আমার বাবার শান্তি স্থাপন ও মানুষের জীবন বাঁচানোর সুযোগ পাওয়ার আগেই সামরিক শিল্পের সঙ্গে সম্পৃক্তরা তৃতীয় বিশ্বযুদ্ধ শুরু করে দিতে চায়।’
পরবর্তী ট্রাম্প প্রশাসনের ভাইস প্রেসিডেন্ট জে ডি ভ্যান্স বলেছেন, ইউক্রেনকে আরও সামরিক সহায়তা দেওয়া মার্কিন প্রশাসনের উচিত হবে না।
হবু মার্কিন প্রশাসনের সম্ভাব্য ভূমিকা নিয়ে উদ্বেগ রয়েছে ইউক্রেনীয়দের। এ বিষয়ে ইউক্রেনের সংসদ সদস্য (এমপি) ওলেক্সি গোনচারেঙ্কো বিবিসিকে বলেন, ‘আমরা উদ্বিগ্ন। আমরা আশা করছি, তিনি (ট্রাম্প) এসে সিদ্ধান্ত বদলাবেন না।’

=== ট্রেনযাত্রীকে রক্তাক্ত করে কি ‘বিশ্ববিদ্যালয়’ পাওয়া যায় ===
এ দেশে দাবিদাওয়া আন্দোলনে সড়ক আটকাতে হবে, এটিই যেন রেওয়াজ। সড়ক আটকানো ছাড়াও আন্দোলন হয়, সেই আন্দোলনের দাবি–দাওয়াকে গুরুত্বও দিতে হয়—তা আমাদের এখানে অনুপস্থিত। ঢাকা শহরের মতো জনবহুল ও ব্যস্ততম শহর আচমকা দাবিদাওয়ার আন্দোলনে গোটা দিন অচল হয়ে থেকেছে, এ রকম বহু উদাহরণ আছে।
গত তিন মাসে ঢাকা শহরের সবচেয়ে আলোচনার বিষয়বস্তু হচ্ছে—রাষ্ট্র সংস্কার। তবে সেটিও ছাপিয়ে গিয়ে ঢাকাকে এখন দাবি আদায়ের আন্দোলনের শহর বললে ভুল হবে না। প্রতিদিন একেক দল বা গোষ্ঠী বা পক্ষ রাস্তায় নেমে আসছে আর নিজেদের বিবিধ দাবি জানাচ্ছে। বরাবরের মতোই সেই এলাকা অচল হয়ে পড়ছে এবং তার পুরো প্রভাব পড়ছে গোটা ঢাকা শহরে। একেকটা দিন অচল হয়ে থাকায় যে কর্মঘণ্টার অপচয় হচ্ছে, তার অর্থমূল্য অপরিসীম।
আজকেও পুরো ঢাকা দুপুরের আগ থেকে বিকেল পর্যন্ত অচল হয়ে গিয়েছিল সরকারি তিতুমীর কলেজের শিক্ষার্থীদের আন্দোলনে। তাঁদের দাবি হচ্ছে, কলেজটিকে বিশ্ববিদ্যালয় হিসেবে ঘোষণা করতে হবে। এখন তাঁদের এ দাবি কতটা যৌক্তিক বা আদৌ যৌক্তিক কী না সেই আলোচনায় পড়ে আসছি।
তিতুমীর কলেজের বিক্ষোভকারী শিক্ষার্থীরা মহাখালীতে কয়েকটি সড়ক অবরোধ করেন। তাঁরা শুধু সড়ক অবরোধ করলে না হয় মানা যেত, যেহেতু এটিই এ দেশের রেওয়াজ! কিন্তু তাঁরা ওই এলাকার রেলপথও অবরোধ করলেন।
রেলপথ অবরোধের ঘোষণা কি তাঁরা আগেই দিয়েছিলেন? এমন কর্মসূচি ঘোষণা দিয়ে থাকলেও সেটির প্রচারণা কি তাঁরা যথাযথভাবে চালিয়েছিলেন? সেটি না হয়ে থাকলে ওই পথ দিয়ে চলন্ত ট্রেনের তো জানার কথা নয় সেই রেলপথ অবরোধের বিষয়টি। ফলে যা হওয়ার তা–ই হলো—রেলপথ দিয়ে ট্রেন ছুটে চলল।
রেলপথের ওপর থাকা অবরোধকারীদের নিরাপত্তার কথা ভেবে ট্রেনের গতিও কমালেন চালক। এরপরেও অবরোধকারীরা সেই ট্রেন থামাতে যা করলেন, তা খুবই ভয়াবহ।রেলপথের দুই পাশে দাঁড়িয়ে ট্রেন বরাবর পাথর ছোড়া শুরু করলেন কিছু বিক্ষোভকারী।
আলাদা বিশ্ববিদ্যালয়ের শিক্ষার্থী হওয়ার দাবিদার এসব আন্দোলনকারী কীভাবে ভাবলেন, এভাবে পাথর ছুড়ে ট্রেন থামানো যায়! আচমকা ট্রেন থামানোর যে সুযোগ নেই, সেটি নিশ্চয়ই তাঁদের না জানার কথা নয়। আর ট্রেনে পাথর মারলে কী হয়, সেটিও নিশ্চয়ই তাঁদের না জানার কথা নয়। ফলে তাঁদের ছোড়া পাথরের আঘাতে ট্রেনের বেশ কয়েকটি জানালার কাচ ভাঙল। শুধু তা–ই নয় সেই পাথরের আঘাতে রক্তাক্ত হয়েছে কয়েকজন যাত্রীও।
রক্তাক্ত যাত্রীদের ছবি সংবাদমাধ্যমে প্রকাশ পেয়েছে। নারী ও শিশুর চোখ-মুখ রক্তে ভরে গেছে। যাত্রাপথে এমন নিষ্ঠুরতা, নির্মমতার শিকার হতে হলো তাদের। তিতুমীর কলেজের আন্দোলনকারী কতিপয় শিক্ষার্থী দাবি আদায়ের কর্মসূচির নামে যা করলেন, তা কোনোভাবেই মেনে নেওয়া যায় না। পাথর ছোড়ার সময় এতগুলো শিক্ষার্থী একবারও ভাবলেন না যাত্রীদের কথা। এটি কি ব্যাঙকে মাথর ছুড়ে মেরে আনন্দ পাওয়ার খেলা!
অন্তর্বর্তীকালীন সরকার শুরু থেকে বারবার বলে আসছে যে কোনো দাবি থাকলে তাদের কাছে যেতে। তাদের কাছে আবেদন জানালে তা নিয়ে তারা আলোচনা করবে, বিবেচনা করে দেখবে।
কিন্তু আমরা দেখলাম কী,  তিতুমীর কলেজের শিক্ষার্থীরা তাঁদের দাবি জানাতে সরকারের কাছেই যেতে রাজি নন। বরং সরকারের প্রতিনিধিকে তাঁদের কাছেই আসতে হবে বলেও দাবি জুড়ে দিলেন। সরকারের প্রতিনিধি এসে তাঁদের সব শিক্ষার্থীর সঙ্গেই আলোচনায় বসতে হবে, তার আগপর্যন্ত অবরোধ চলতে থাকবে।
এ কেমন কথা! তাঁরা কি আসলে তাঁদের দাবি আদায় করতে চান? এরপর শহরজুড়ে চরম অচলাবস্থা তৈরি হলে তাঁদের একটি প্রতিনিধিদল ঠিকই সচিবালয়ে গেল আলোচনা করতে। সেটিই কেন তাঁরা শুরুতে করলেন না? কেন ঢাকার গুরুত্বপূর্ণ সড়ক আটকে দিয়ে মানুষের চরম ভোগান্তি তৈরি করলেন, কেন পাথর মেরে নারী ও শিশু ট্রেনযাত্রীকে রক্তাক্ত করলেন?
এর আগে আমরা দেখেছি, সাত কলেজকে নিয়ে আলাদা বিশ্ববিদ্যালয়ের দাবি নিয়ে রাস্তায় নেমেছিলেন কলেজগুলোর শিক্ষার্থীরা। তার মধ্যে তিতুমীর কলেজের শিক্ষার্থীরাও ছিলেন। তাঁদের টানা কয়েক দিন আন্দোলনেও ঢাকা শহরের একাংশ অচল হয়ে পড়েছিল।
তখন এক বিবৃতিতে শিক্ষা উপদেষ্টা বলেন, শিক্ষা খাতের যেকোনো গুরুত্বপূর্ণ সংস্কারের দাবি পূরণের সুদূরপ্রসারী প্রভাব থাকে এবং এর জন্য তাৎক্ষণিক সমাধান দেওয়া কঠিন। অথচ আন্দোলনকারীরা তাঁদের দাবিকেই সবচেয়ে অগ্রাধিকার দিয়ে শুধু রাস্তায় আন্দোলন করে তাৎক্ষণিক সমাধানযোগ্য মনে করছেন। এতে একদিকে যেমন রাস্তা অবরোধের ফলে অপরিসীম জনদুর্ভোগ হচ্ছে; সরকারও দাবিগুলো যথাযথ বিবেচনার সুযোগ পাচ্ছে না।
তিনি আরও বলেন, সমস্যাটির শুরু হয়েছে কয়েক বছর আগে ঢাকার সাতটি কলেজকে জাতীয় বিশ্ববিদ্যালয়ের আওতা থেকে বের করে ঢাকা বিশ্ববিদ্যালয়ে অন্তর্ভুক্ত করার একটি অবিবেচনাপ্রসূত সিদ্ধান্তের মাধ্যমে। এর ফলে ঢাকা বিশ্ববিদ্যালয় এবং সাত কলেজের উভয় পক্ষেরই সমস্যা তৈরি হয়েছে। যে কারণে ওই সাত কলেজের শিক্ষার্থীদের নানা অসুবিধা ও বৈষম্যের শিকার হতে হয়েছে। এগুলোর সুষ্ঠু সমাধান কী হতে পারে, তা বিবেচনায় ন্যূনতম কিছু সময়ের প্রয়োজন।
ইতিমধ্যে সাত কলেজের সমস্যা নিয়ে সরকার একটি কমিটি করেছে। শিক্ষার্থীদের প্রতিনিধিদলের সঙ্গে একাধিকবার আলোচনাও হয়েছে। তার মানে এটি স্পষ্ট, সরকার তাদের সমস্যার সমাধানের বিষয়ে কাজ করছে। সেটির অগ্রগতি কতটা, তা নিয়ে প্রশ্ন থাকতে পারে, প্রয়োজনে আরও আলোচনা হতে পারে উভয় পক্ষের মধ্যে।
কিন্তু একটি চলমান প্রক্রিয়ার মধ্যে সাত কলেজেরই একটি কলেজ কীভাবে আলাদা বিশ্ববিদ্যালয়ের দাবিতে সড়ক ও রেলপথ অবরোধ করে? এটি কি তাদের অবিবেচক বা ভুল সিদ্ধান্ত নাকি ‘উদ্দেশ্যপ্রণোদিত’ হয়েই সেটি করলেন?
এখন সাত কলেজের প্রতিটি কলেজই কি তাহলে আলাদা বিশ্ববিদ্যালয়ের দাবি নিয়ে রাস্তায় নামবে? কালকে কি আমরা দেখব ইডেন কলেজের ছাত্রীরাও নীলক্ষেতের রাস্তায় নেমে এসেছে আলাদা বিশ্ববিদ্যালয় করার দাবিতে? পরের দিন মিরপুরের রাস্তা অবরোধ করতে নেমে এসেছে সরকারি বাঙলা কলেজ? এভাবে অন্য কলেজগুলোও? এভাবে চলতে থাকলে তো দেশের এ-মাথা ও-মাথার জেলা-উপজেলার সব কলেজই নিজেদের বিশ্ববিদ্যালয় দাবি নিয়ে রাস্তায় নামা শুরু করবে!
তিতুমীর কলেজ বা সাত কলেজ একটি বিশ্ববিদ্যালয়ের অধিভুক্ত কলেজ, সেটি মেনে নিয়েই তো শিক্ষার্থীরা সেখানে ভর্তি হয়েছেন। এখন অধিভুক্ত হওয়ার কারণে নানা জটিলতা ও সমস্যা তৈরি হয়েছে। নানাভাবে সেগুলো সমস্যার সমাধান হতে পারে, সে অনুসারে আলোচনা ও পদক্ষেপ বা ব্যবস্থা গ্রহণ করা হবে। এর জন্য আছে স্ব স্ব কলেজ কর্তৃপক্ষ, আছে শিক্ষকবৃন্দ, আছে বিশ্ববিদ্যালয় কর্তৃপক্ষ এবং সর্বোপরি শিক্ষা মন্ত্রণালয়। শুরুতে কর্তৃপক্ষগুলোর সঙ্গেই কোনো আলোচনায় না গিয়ে সরাসরি দাবি আদায়ের জন্য সরকারকে বাধ্য করাও কতটা যৌক্তিক, সেই প্রশ্নও চলে আসে।
একটি শিক্ষা প্রতিষ্ঠান কলেজ থাকবে কী না, বিশ্ববিদ্যালয় হবে অর্থাৎ এর ‘স্ট্যাটাস’ কী হবে, সেটি কি শিক্ষার্থীদের নির্ধারণ করার কথা? একটি কলেজের ‘বিশ্ববিদ্যালয়’ হওয়ার কী কী যোগ্যতা বা সামর্থ্য আছে সেটিও তো গুরুত্বপূর্ণভাবে বিবেচনার বিষয়।
এখন সাত কলেজকে বা প্রতিটি কলেজকে স্বতন্ত্র বিশ্ববিদ্যালয় করে ফেললে তাঁদের সব সমস্যার সমাধান হয়ে যাবে, তা কী করে নিশ্চিত হলেন তাঁরা? জেলায় জেলায় বিশ্ববিদ্যালয় বানানোর যে ‘উচ্চশিক্ষার মেকি উন্নয়ন’ দেখানো হলো, সেসব বিশ্ববিদ্যালয়ের কী হাল তাঁরা কি তা জানেন না? তাঁরা কী করে ভাবলেন সড়ক ও রেলপথ অবরোধ করলে, ট্রেনে পাথর ছুড়লে কলেজটিকে বিশ্ববিদ্যালয় করার ঘোষণা চলে আসবে?
রাফসান গালিবপ্রথম আলোর সম্পাদকীয় সহকারী। ই-মেইল:[email protected]

=== ৪৬তম বিসিএসের ফল পুনরায় দেওয়ার সিদ্ধান্ত নিল পিএসসি ===
৪৬তম বিসিএসের ফল আবার দেওয়ার সিদ্ধান্ত নিল সরকারি কর্ম কমিশন (পিএসসি)। আজ সোমবার সরকারি কর্ম কমিশন এ সিদ্ধান্ত নেয়।
কমিশনের সংবাদ বিজ্ঞপ্তিতে বলা হয়, ৪৬তম বিসিএসের প্রিলিমিনারি পরীক্ষার ফলাফল গত ৯ মে প্রকাশিত হয়। এ পরীক্ষায় ১০ হাজার ৬৩৮ প্রার্থীকে লিখিত পরীক্ষার জন্য নির্বাচিত করা হয়। এ ক্ষেত্রে সম্ভাব্য বৈষম্য দূরীকরণের লক্ষ্যে ইতিমধ্যে নির্বাচিত প্রার্থীদের সঙ্গে আরও সমসংখ্যক প্রার্থী লিখিত পরীক্ষার জন্য যোগ্য বিবেচনা করে পুনরায় ফলাফল ঘোষণা করার সিদ্ধান্ত নেওয়া হয়।
পিএসসি জানায়, নতুন কর্ম কমিশনের চেয়ারম্যান ও ৮ জন সদস্য কমিশনের সভায় ৪৪তম, ৪৫তম ও ৪৬তম বিসিএস পরীক্ষাসহ বিভিন্ন নন-ক্যাডার পরীক্ষার প্রশ্নপত্র ফাঁসের সন্দেহ বিষয়ে গুরুত্ব সহকারে আলোচনা করা হয়। কমিশন পরীক্ষাগুলো স্বচ্ছতা, ন্যায্যতা ও নিরপেক্ষতা বজায় রাখার স্বার্থে ওই সিদ্ধান্ত নেয়।
এ বিসিএসে ৩ হাজার ১৪০টি পদের মধ্যে সবচেয়ে বেশি নেওয়া হবে স্বাস্থ্য ক্যাডারে। সহকারী সার্জন ১ হাজার ৬৮২ জন ও সহকারী ডেন্টাল সার্জন ১৬ জন নেওয়া হবে। এরপর সবচেয়ে বেশি নেওয়া হবে শিক্ষা ক্যাডারে। বিভিন্ন বিষয়ে এ ক্যাডার থেকে বিসিএস শিক্ষায় ৫২০ জন নেওয়া হবে।

=== রোনালদো নেই পার্টিও নেই, হাঁপ ছাড়ল স্পেন আর র‍্যাঙ্কিংয়ের সবচেয়ে নিচের দলের ইতিহাস ===
উয়েফা নেশনস লিগে আগের ম্যাচে রবার্ট লেভানডফস্কির পোল্যান্ডকে ৫-১ গোলে উড়িয়ে দিয়েছিল পর্তুগাল। সেদিনবাইসাইকেলকিকে দুর্দান্ত এক গোলসহ জোড়া গোল করেছিলেন রোনালদো। সেই ম্যাচের পরই জানানো হয়, ক্রোয়েশিয়ার বিপক্ষে লিগ এ–এর গ্রুপ ১-এর শেষ ম্যাচে বিশ্রামে থাকবেন রোনালদোসহ কয়েকজন।
তবে রোনালদোকে ছাড়া ক্রোয়েশিয়ার বিপক্ষে ম্যাচটি জিততে পারল না পর্তুগাল। শুরুতে এগিয়ে গিয়েও শেষ পর্যন্ত ক্রোয়েশিয়ার সঙ্গে ১-১ গোলে ড্র করেছে পর্তুগাল। প্রথমার্ধের ৩৩ মিনিটে পর্তুগালের হয়ে গোল করেন জোয়াও ফেলিক্স, ৬৫ মিনিটে সেই গোল শোধ করে দেন ক্রোয়াট ডিফেন্ডার ইউস্কো গাভারদিওল।
এই ড্রয়ে অবশ্য পয়েন্ট তালিকায় কোনো সমস্যায় পড়তে হচ্ছে না পর্তুগালকে। এরপরও ৬ ম্যাচে ১৪ পয়েন্ট নিয়ে বাকিদের চেয়ে অনেকটা এগিয়ে থেকেই শীর্ষে থাকল তারা। সমান ম্যাচে ৮ পয়েন্ট নিয়ে ক্রোয়েশিয়ার অবস্থান দুইয়ে এবং ৭ পয়েন্ট নিয়ে তিনে স্কটল্যান্ড। রাতের অন্য ম্যাচে পোল্যান্ডকে ২-১ গোলে হারিয়েছে স্কটিশরা।
পর্তুগালকে রুখে দেওয়ার পর ম্যানচেস্টার সিটি ডিফেন্ডার গাভারদিওল বলেছেন, ‘এটা আমাদের কাছে দুটো আলাদা ম্যাচ বলে মনে হয়েছে। প্রথমার্ধে আমাদের ক্লান্ত মনে হয়েছে, মনে হচ্ছিল পরিবর্তন দরকার। তবে দ্বিতীয়ার্ধ অনেক ভালো ছিল।’
উত্থান-পতনের রুদ্ধশ্বাস এক লড়াইয়ের পর নেশনস লিগের আরেক ম্যাচে সুইজারল্যান্ডকে ৩-২ গোলে হারিয়েছে স্পেন। ৩২ মিনিটে পেনাল্টিতে পেদ্রি গোল করতে ব্যর্থ হলেও কয়েক সেকেন্ডের মধ্যে ঠিকই এগিয়ে যায় স্পেন, গোল করেন ইয়েরেমি পিনো। প্রথমার্ধে পিছিয়ে থাকলেও ৬৩ মিনিটে ঠিকই সমতা ফেরায় সুইজারল্যান্ড।
৫ মিনিট পর আবার এগিয়ে যায় স্পেন। এবার স্পেনের হয়ে লক্ষ্যভেদ করেন ব্রায়ান গিল। অ্যান্ডি জেকিরির পেনাল্টি গোলে ৮৫ মিনিটে আবারও সমতায় ফেরে সুইসরা। এরপর ম্যাচ যখন সমতায় শেষ হওয়ার অপেক্ষায় তখন স্প্যানিশ–চমক। যোগ করা সময়ে পেনাল্টি পেয়ে যায় স্পেন। স্পটকিক থেকে গোল করে ব্যবধান ৩-২ করে দলকে জয় এনে দেন ব্রায়ান জারাগোজা। ম্যাচ শেষে ২২ বছর বয়সী তরুণ উইঙ্গার পিনো বলেন, ‘ঘরের মাঠে দলের জয়ে গোল করা, এর বেশি আর কী চাইতে পারি!’
নেশনস লিগে ইতিহাস গড়েছে ফিফা র‍্যাঙ্কিংয়ের সবচেয়ে নিচের দল স্যান মারিনো। লিখটেনস্টেইনকে ৩-১ গোলে হারিয়ে পরের ওপরের স্তরে উঠেছে র‍্যাঙ্কিংয়ে বিশ্বের ২১০ নম্বর দলটি। প্রতিপক্ষের মাঠে এটি দেশটির প্রথম জয়ও বটে। এ ছাড়া প্রতিযোগিতামূলক ম্যাচে এই প্রথম একের অধিক গোলের কীর্তিও গড়ল দলটি। আর সব মিলিয়ে এটি তাদের ৩ গোল করা প্রথম ম্যাচ।
এই মুহূর্তে লিখটেনস্টেইনের জন্য স্যান মারিনো বিশেষ আতঙ্কের নামও বটে। দলটির আগের দুটি জয়ও র‍্যাঙ্কিংয়ের ২০০ নম্বরে থাকা এই দলটির বিপক্ষে। ২০০৪ সালে প্রীতি ম্যাচে হারানোর পর সর্বশেষ গত সেপ্টেম্বরেও১-০ গোলে জিতেছিল স্যান মারিনো।

=== ফেসবুক লাইভে এসে হত্যার আশঙ্কা প্রকাশের কিছুক্ষণ পর তরুণের ঝুলন্ত লাশ উদ্ধার ===
নওগাঁর পত্নীতলা উপজেলায় গাছের ডালে ঝুলন্ত অবস্থায় সুমন হোসেন (২৪) নামে এক তরুণ উদ্যোক্তার লাশ উদ্ধার করা হয়েছে। উপজেলার পদ্মপুকুর বালকাপাড়া গ্রাম থেকে গত রোববার রাত ১১টার দিকে গলায় ফাঁস দেওয়া অবস্থায় ওই তরুণকে উদ্ধার করেন স্থানীয় বাসিন্দারা। লাশ উদ্ধারের প্রায় এক ঘণ্টা আগে নিজের ফেসবুক আইডি থেকে লাইভে এসে ছিনতাইকারীরা তাঁর কাছে থাকা ১০ লাখ টাকা ছিনতাই করে তাঁকে হত্যা করবে বলে আশঙ্কা প্রকাশ করেছিলেন সুমন।
সুমন হোসেন উপজেলার নজিপুর পৌরসভার বাসস্ট্যান্ড মসজিদ মার্কেটের সুমন ফটোস্ট্যাটের স্বত্বাধিকারী। তিনি মহাদেবপুর উপজেলার বিলছাড়া চকপাড়া গ্রামের মৃত ময়েন উদ্দিনের ছেলে। তাঁর ফেসবুক লাইভের ভিডিওটি সামাজিক যোগাযোগমাধ্যমে ছড়িয়ে পড়েছে। এ ঘটনায় এলাকায় চাঞ্চল্যের সৃষ্টি হয়েছে।
সুমনের ৫ মিনিট ২২ সেকেন্ডের ফেসবুক লাইভ থেকে জানা যায়, কিছুদিন আগে তিনি নজিপুর বাসস্ট্যান্ড মজসিদ মার্কেটের বুলবুল টেলিকমের স্বত্বাধিকারী বুলবুল হোসেনের কাছ থেকে সুদের ওপর ৭০ হাজার টাকা ঋণ নিয়েছিলেন। এই ঋণের টাকা দেওয়ার সময় বুলবুল তাঁর (সুমন) কাছ থেকে স্বাক্ষর করা ফাঁকা স্ট্যাম্প ও চেকের পাতা নেন। ঋণ গ্রহণের পর সুমন পর্যায়ক্রমে সুদসহ বুলবুলকে ১ লাখ ৪০ হাজার টাকা পরিশোধ করেন, কিন্তু বুলবুল সুমনের কাছ থেকে আরও ৮ লাখ ৫০ হাজার টাকা দাবি করেন। ওই টাকার জন্য বুলবুল হত্যার হুমকিসহ নানাভাবে সুমনকে চাপ দিচ্ছিলেন। নিরুপায় হয়ে সুমন বুলবুলের দাবি করা ৮ লাখ ৫০ হাজার টাকা পরিশোধ করতে আজ সোমবার পর্যন্ত সময় চান।
লাইভ থেকে জানা যায়, বুলবুলকে টাকা দেওয়ার জন্য সুমন মহাদেবপুর থেকে ১০ লাখ টাকা নিয়ে রোববার রাতে সিএনজিচালিত অটোরিকশায় করে গ্রামের বাড়ি বিলছাড়া চকপাড়া গ্রামে ফিরছিলেন। সুমনের ভাষ্য, তিনি গ্রামের বাড়ি ফেরার পথে নাদৌড় মোড় এলাকায় পৌঁছালে দুষ্কৃতকারীরা তাঁকে অটোরিকশা থেকে নামিয়ে সঙ্গে থাকা টাকা ছিনিয়ে নেওয়ার চেষ্টা করে। এ সময় সুমন পালিয়ে ফেসবুকে লাইভে এসে তাঁকে বাঁচানোর আকুতি জানান। ছিনতাইকারীরা তাঁর টাকা ছিনিয়ে নিয়ে তাঁকে হত্যার জন্য খুঁজছে বলেও দাবি করেন সুমন। লাইভে সুমন বলে যান মহাদেবপুর থেকে টাকা নিয়ে বাড়ি ফেরার খবর বুলবুল ছাড়া আর কেউ জানত না।
সুমনের ফেসবুক স্ট্যাটাস দেখে তাঁর গ্রামের বাড়ি বিলছাড়া চকপাড়া ও আশপাশের গ্রামের লোকজন নাদৌড় মোড়ে ছুটে আসেন। লোকজন ছুটে এসে সুমনকে বিভিন্ন জায়গায় খুঁজতে শুরু করেন। একপর্যায়ে উপজেলার পদ্মপুকুর বালকাপাড়া গ্রামের একটি গাছের ডালের সঙ্গে ঝুলন্ত অবস্থায় তাঁকে দেখতে পান। তাঁকে উদ্ধার করে পত্নীতলা উপজেলা স্বাস্থ্য কমপ্লেক্সে নিলে কর্তব্যরত চিকিৎসক তাঁকে মৃত বলে ঘোষণা করেন।
এ ঘটনার পর বুলবুল পলাতক রয়েছেন। তাঁর মুঠোফোনে যোগাযোগ করা হলে তা বন্ধ পাওয়ায় তাঁর মন্তব্য জানা সম্ভব হয়নি। পত্নীতলা থানার ওসি শাহ্ মো. এনায়েতুর রহমান বলেন, সুমনের সুরতহাল রিপোর্টে গলাছাড়া শরীরের অন্য জায়গায় আঘাতের চিহ্ন পাওয়া যায়নি। নওগাঁ জেনারেল হাসপাতালে ময়নাতদন্ত সম্পন্ন হওয়ার পর তাঁর লাশ স্বজনদের কাছে হস্তান্তর করা হয়।
পুলিশের ওই কর্মকর্তা আরও বলেন, ‘মৃত্যুর আগে সুমনের ভাইরাল হওয়া ফেসবুক লাইভ ভিডিও আমাদের নজরে এসেছে। এ ঘটনায় পরিবারের পক্ষ থেকে এখন পর্যন্ত থানায় মামলা করা হয়নি। তবে বিষয়টিকে গুরুত্ব দিয়ে ইতিমধ্যে তদন্ত শুরু করা হয়েছে। এ ঘটনার পর ব্যবসায়ী বুলবুলকে পুলিশ খুঁজছে। তদন্তের স্বার্থে বুলবুলসহ যাঁকে সন্দেহভাজন মনে হবে, তাঁকেই আইনের আওতায় আনা হবে।’

=== ময়মনসিংহ মেডিকেলে ১৯ দিনে ৭ ডেঙ্গু রোগীর মৃত্যু ===
ময়মনসিংহ মেডিকেল কলেজ হাসপাতালে ডেঙ্গুতে আক্রান্ত হয়ে চিকিৎসাধীন অবস্থায় গত ১৯ দিনে ৭ জনের মৃত্যু হয়েছে। চিকিৎসকদের দাবি, যেসব রোগীর মৃত্যু হয়েছে, তাঁদের অধিকাংশকে খুব খারাপ অবস্থায় হাসপাতালে আনা হয়েছিল। যথাযথ চিকিৎসা শুরুর আগেই তাঁদের মৃত্যু হয়।
হাসপাতালটির পরিসংখ্যান বলছে, চলতি বছরের জানুয়ারি থেকে ‍গতকাল সোমবার পর্যন্ত ডেঙ্গুতে আক্রান্ত হয়ে সেখানে চিকিৎসাধীন অবস্থায় ১৩ জনের মৃত্যু হয়েছে। এর মধ্যে গত ৩১ অক্টোবর থেকে গতকাল পর্যন্ত ১৯ দিনে ৭ জনের মৃত্যু হয়েছে।
ময়মনসিংহ মেডিকেল কলেজ হাসপাতালের ডেঙ্গু ওয়ার্ডের ফোকাল পারসনের দৈনিক তথ্যে দেখা গেছে, ৩১ অক্টোবর গাজীপুরের শ্রীপুরের সাজেদা খাতুন (৪৫), টাঙ্গাইলের ঘাটাইলের আ. সাত্তারের (৫০) মৃত্যুর তথ্য দেওয়া আছে। ২ নভেম্বর ময়মনসিংহের ফুলবাড়িয়ার আবদুল লতিফ (৬০), ১১ নভেম্বর টাঙ্গাইলের মধুপুরের আনোয়ারা (৫০), ১৪ নভেম্বর নেত্রকোনার বারহাট্টার মো. শাকিল (২১), ১৫ নভেম্বর টাঙ্গাইলের মধুপুরের মো. মনির হোসেন (৩৫) ও গতকাল নেত্রকোনার কেন্দুয়ার শিল্পী আক্তারের (৩৫) মৃত্যু হয়েছে। গতকাল হাসপাতালে মোট ২৯ জন ডেঙ্গু রোগী ভর্তি ছিলেন। তাঁদের মধ্যে ২৩ জন পুরুষ, নারী ৪ জন ও শিশু ২টি।
এ বিষয়ে হাসপাতালটির ডেঙ্গু ওয়ার্ডের ফোকাল পারসন মহিউদ্দিন খান বলেন, আক্রান্ত রোগীদের অধিকাংশই ময়মনসিংহ নগরের বাইরের। আশপাশের বিভিন্ন জেলা-উপজেলার প্রত্যন্ত এলাকা থেকে তাঁরা আসেন খুব খারাপ অবস্থায়। তাঁদের চিকিৎসা শুরু করতে করতে খারাপ অবস্থার দিকে চলে যায়। চেষ্টা করেও বাঁচানো সম্ভব হয় না। জ্বরে আক্রান্ত হলেই দ্রুত চিকিৎসকের কাছে যাওয়ার পরামর্শ দেন তিনি।
এদিকে ওষুধের সংকটে ময়মনসিংহ নগরীতে মশা নিধনে ক্র্যাশ প্রোগ্রাম বন্ধ। অল্প পরিসরে কিছু কিছু এলাকায় ওষুধ ছিটানো হলেও নগরীতে মশার উপদ্রব বাড়ছেই। মশা নিধনে যে পরিমাণ ওষুধের মজুত আছে, তা আগামী ডিসেম্বর পর্যন্ত চলবে বলে জানিয়েছেন ময়মনসিংহ সিটি করপোরেশনের প্রধান স্বাস্থ্য কর্মকর্তা এইচ কে দেবনাথ। তিনি জানান, নিয়মিত কার্যক্রম চালানোর মতো ওষুধ থাকলেও ক্র্যাশ প্রোগ্রামের জন্য প্রয়োজনীয় ওষুধ নেই, তা কেনার চেষ্টা চলছে।
ময়মনসিংহ সিটি করপোরেশনের এই কর্মকর্তার দাবি, ‘আমাদের নগরের ভেতরে ডেঙ্গু সংক্রমণ তেমন নেই, এখন পর্যন্ত সিটিতে একজনও মারা যাননি। ময়মনসিংহ মেডিকেলে জানুয়ারি থেকে এ পর্যন্ত যাঁরা মারা গেছেন, তাঁরা সবাই বাইরের বাসিন্দা। রোগী পাওয়া যাচ্ছে, এমন এলাকার আশপাশে আমরা মশার ওষুধ ছিটিয়ে দিচ্ছি।’

=== সিলেটে ‘জয় বাংলা’ বলে ঝটিকা মিছিলের আহ্বায়কসহ ছাত্রলীগের দুই নেতা গ্রেপ্তার ===
সিলেটে মুখে কালো মাস্ক পরে ‘জয় বাংলা’ স্লোগানে ঝটিকা মিছিলের প্রধান আহ্বায়কসহ নিষিদ্ধ ঘোষিত সংগঠন ছাত্রলীগের দুই নেতাকে গ্রেপ্তার করেছে র‍্যাব। গতকাল সোমবার রাত পৌনে ১২টার দিকে সিলেট কোতোয়ালি থানা এলাকা থেকে তাঁদের গ্রেপ্তার করা হয়।
গ্রেপ্তার নেতারা হলেন সিলেট বিমানবন্দর থানা ছাত্রলীগের সহসভাপতি রাকিবুল হাসান (২৫) ও সহসাংগঠনিক সম্পাদক মিঠুন দেবনাথ (২৪)। গত ২৯ সেপ্টেম্বর ও ১০ অক্টোবর বিস্ফোরক দ্রব্য নিয়ন্ত্রণ আইনে করা দুই মামলায় তাঁদের গ্রেপ্তার দেখানো হয়েছে।
গ্রেপ্তারের বিষয়টি নিশ্চিত করে র‍্যাব-৯–এর সহকারী পুলিশ সুপার মো. মশিহুর রহমান জানান, ওই দুজনকে সিলেট কোতোয়ালি থানায় আগের করা মামলায় গ্রেপ্তার দেখানো হয়েছে। পরে তাঁদের সিলেট কোতোয়ালি থানায় হস্তান্তর করা হয়েছে।
গত ৫ আগস্ট আওয়ামী লীগ সরকারের পতনের পর সিলেটে দলটির নেতা-কর্মীদের প্রকাশ্যে দেখা যায়নি। এ সময় তাঁরা কোনো কর্মসূচিও পালন করেননি। দলটির সামনের সারির অধিকাংশ নেতাই এখন আত্মগোপনে আছেন। এ ছাড়া বৈষম্যবিরোধী ছাত্র আন্দোলনে ছাত্র-জনতার ওপর হামলার একাধিক মামলায় গ্রেপ্তারও হয়েছেন অনেকে। এর মধ্যে গতকাল সকালে ঝটিকা মিছিল করেন দলটির নেতা-কর্মীরা।
গতকাল সকাল নয়টার দিকে সিলেট নগরের পূর্ব দরগাহ গেট এলাকায় ‘জয় বাংলা, জয় বঙ্গবন্ধু’ লেখা একটি ব্যানার নিয়ে মুখে কালো মাস্ক পরে মিছিল বের করেন কিছু তরুণ।

=== একটি কলার দাম ১২ কোটি টাকা ===
একটি পাকা কলা আপনি কত টাকায় কিনবেন? ১০, ১২, ২০, ২৫ বা ১০০ টাকায়। কিন্তু একটি হলুদ রঙের পাকা কলা ১০ লাখ মার্কিন ডলারের বেশি দামে বিক্রি হবে বলে আশা করা হচ্ছে। টাকায় যার মূল্য ১১ কোটি ৯৮ লাখের বেশি।
রুপালি রঙের টেপ দিয়ে সাদা রঙের দেয়ালে আটকানো একটি হলুদ রঙের পাকা কলা।
এটি একটি শিল্পকর্ম। নিউইয়র্কে নিলাম হাউস সদবির একটি নিলামে শিল্পকর্মটি ১০ লাখ মার্কিন ডলারের বেশি দামে বিক্রি হবে বলে আশা নিলাম হাউস কর্তৃপক্ষের।
দেয়ালে সাঁটা এই শিল্প-কলার নাম দেওয়া হয়েছে ‘কমেডিয়ান’। তৈরি করেছেন ইতালির শিল্পী মাউরিজিও কাতেলান।
২০১৯ সালে প্রথম আর্ট ব্যাসেল মিয়ামি বিচ ফেয়ারে একটি প্রদর্শনীতে কলা দিয়ে তৈরি এই শিল্পকর্ম প্রদর্শন করা হয়। সেবার অন্য একজন শিল্পী কলাটি দেয়াল থেকে খুলে খেয়ে ফেলেন, শুরু হয় হাস্যরস। পরে ফাঁকা জায়গায় আরেকটি কলা লাগিয়ে দেওয়া হয়।
তখন থেকেই এই কলা শিল্পকর্ম নিয়ে হইচই পড়ে যায়। দর্শনার্থীরা ভিড় করে সেটির সামনে সেলফি তুলতে থাকেন। সেলফি–শিকারিদের চাপে প্রদর্শনীর স্থল থেকে পরে শিল্পকর্মটি সরিয়ে নেওয়া হয়।
কিন্তু সেটির তিনটি সংস্করণ ১ লাখ ২০ হাজার মার্কিন ডলার থেকে ১ লাখ ৫০ হাজার মার্কিন ডলারে বিক্রি হয়। পেরোটিন গ্যালারি এ তথ্য জানিয়েছে।
এখন সদবির নিলামে এই শিল্পকর্মের দাম ১০ লাখ থেকে ১৫ লাখ মার্কিন ডলার উঠবে বলে আশা করা হচ্ছে। ২০ নভেম্বর সদবির ওই নিলাম অনুষ্ঠিত হবে।
সদবির নিলামে যে কলা শিল্পকর্ম বিক্রির জন্য তোলা হবে, সেটি মিয়ামির প্রদর্শনীতে দেখানো কলা নয়। সেগুলো আগেই নষ্ট হয়ে গেছে। তাই সদবির নিলামে দরদাতারা একই ফল কিনতে পারবেন না। সদবি কর্তৃপক্ষ জানিয়েছে, শিল্পকর্মে থাকা কলা নিয়মিত পরিবর্তন করা হয়। সেটি দেয়ালে লাগিয়ে রাখতে যে টেপ ব্যবহার করা হয়, সেটিও নিয়মিত পাল্টে দেওয়া হয়।

=== শ্রীলঙ্কায় হরিণীই প্রধানমন্ত্রী ===
শ্রীলঙ্কার প্রেসিডেন্ট অনূঢ়া কুমারা দিশানায়েকে দেশটির প্রধানমন্ত্রী হিসেবে হরিণী আমারাসুরিয়াকে পুনরায় নিয়োগ দিয়েছেন।
গতকাল সোমবার তিনি তাঁকে এ পদে নিয়োগ দেন। স্কটল্যান্ডের ইউনিভার্সিটি অব এডিনবরা থেকে সামাজিক-নৃতত্ত্বে ডক্টরেট করা হরিণী শিক্ষা ও উচ্চশিক্ষা মন্ত্রণালয়ও সামলাবেন।
পররাষ্ট্রমন্ত্রী হিসেবে পুনর্নিয়োগ পেয়েছেন প্রবীণ আইনপ্রণেতা বিজিতা হেরাথ। আর দেশের অর্থনৈতিক সংকট কাটিয়ে ওঠাতে গুরুত্বপূর্ণ অর্থ মন্ত্রণালয় নিজের কাছে ধরে রেখেছেন অনূঢ়া। আজ মঙ্গলবার আইনপ্রণেতারা পার্লামেন্টের স্পিকার নির্বাচন করবেন।
গত বৃহস্পতিবার শ্রীলঙ্কায় আগাম নির্বাচন অনুষ্ঠিত হয়। এ নির্বাচনে পার্লামেন্টের ২২৫ আসনের মধ্যে ১৫৯টি পেয়েছে অনূঢ়ার ন্যাশনাল পিপলস পাওয়ার (এনপিপি) জোট। যা দেশটির ইতিহাসে কোনো জোট বা দলের জন্য সবচেয়ে বড় জয়। আগাম নির্বাচনে এনপিপি জোট ৭০ লাখ অর্থাৎ ৬২ শতাংশ ভোট পেয়েছে। এর আগে সেপ্টেম্বরে প্রেসিডেন্ট নির্বাচনের সময় অনূঢ়া ৪২ শতাংশ ভোট পেয়েছিলেন। তখন পার্লামেন্টে এনপিপির আসন ছিল মাত্র তিনটি। পার্লামেন্টে নিজ জোটের আসনসংখ্যা বাড়াতে তিনি আগাম এ নির্বাচন দেন।

=== জলবায়ু ও ইউক্রেন ইস্যুতে কোনো মতৈক্যে আসতে পারলেন না জি–২০ নেতারা ===
জলবায়ু ইস্যুতে জাতিসংঘের আলোচনার অচলাবস্থা ভাঙতে পারলেন না শিল্পোন্নত ও বিকাশমান অর্থনীতির দেশগুলোর জোট জি-২০ এর নেতারা। ব্রাজিলের রিও ডি জেনিরো শহরে চলা জোটের শীর্ষ সম্মেলনে গতকাল সোমবার এ বিষয়ে সাফল্য দেখাতে ব্যর্থ হওয়া ছাড়াও ইউক্রেন যুদ্ধ বন্ধেও কোনো মতৈক্যে আসতে পারেননি তাঁরা।
গতকাল সম্মেলনে বিশ্বনেতারা তাঁদের আলোচনায় জলবায়ু ইস্যুকে প্রাধান্য না দিয়ে বরং ইউক্রেন যুদ্ধ এবং হোয়াইট হাউসে ডোনাল্ড ট্রাম্পের ফিরে আসা নিয়ে আলাপের ওপর গুরুত্ব দেন।
সম্মেলনকে সামনে রেখে জাতিসংঘ বিশ্বের ধনী অর্থনীতির এ দেশগুলোর নেতাদের প্রতি আজারবাইজানে থমকে যাওয়া জলবায়ু আলোচনায় গতি ফেরানোর আহ্বান জানিয়েছিল। সেই সঙ্গে বৈশ্বিক উষ্ণায়নজনিত ক্ষতি মোকাবিলায় উন্নয়নশীল দেশগুলোর প্রচেষ্টায় অর্থায়ন বাড়ানোর তাগিদ দিয়েছিল বিশ্ব সংস্থা।
জলবায়ু পরিবর্তনে ক্ষতির শিকার দেশগুলোকে কারা অর্থসহায়তা দেবে, তা নিয়ে আলোচনায় বিভক্ত হয়ে পড়েন জি-২০ নেতারা। পরে এ বিষয়ে তাঁরা কোনো প্রতিশ্রুতি দেননি। শুধু এটুকু বলেছেন, লাখ লাখ কোটি ডলারের এ সহায়তা ‘সব উৎস থেকেই’ আসতে হবে।
ধনাঢ্য দেশগুলোর নেতাদের এমন অবস্থান প্রসঙ্গে পরামর্শক গ্রুপ গ্লোবাল সিটিজেনের সহপ্রতিষ্ঠাতা মিক শেলড্রিক বলেন, নেতারা বিষয়টি (জলবায়ু ইস্যুতে সিদ্ধান্ত) বাকুর দিকে ঠেলে দিয়েছেন। জলবায়ু বিষয়ে আজারবাইজানের রাজধানী বাকুতে জাতিসংঘের চলা আলোচনার দিকে ইঙ্গিত করে এ বক্তব্য দেন তিনি।
শেলড্রিক এএফপিকে বলেন, ‘(নেতাদের এমন মনোভাব) জলবায়ু ইস্যুতে কোনো সমঝোতা সম্ভবত আরও কঠিন করে তুলছে।’
ইউক্রেন যুদ্ধ আরও জোরালো হওয়ার ঝুঁকি ও ট্রাম্প দ্বিতীয় দফায় মার্কিন প্রেসিডেন্ট নির্বাচিত হওয়ায় তাঁর বিচ্ছিন্নতাবাদী ‘যুক্তরাষ্ট্র প্রথম’ নীতির ভবিষ্যৎ, এ দুই বিষয়ই মূলত গতকাল জি-২০ নেতাদের আলোচনায় প্রাধান্য পায়। তবে ইউক্রেন নিয়ে আলোচনায় তাঁদের মধ্যে মতপার্থক্য দেখা দেয়।
সম্মেলনে যুক্তরাষ্ট্রের প্রেসিডেন্ট জো বাইডেন ও চীনের প্রেসিডেন্ট সি চিন পিংও অংশ নিচ্ছেন। অংশগ্রহণকারী নেতাদের সঙ্গে আলাদা কয়েকটি আলোচনায় প্রেসিডেন্ট সি সতর্ক করে বলেছেন, বিশ্ব একটি নতুন ‘অস্থিরতার’ যুগের মুখোমুখি। তিনি বলেন, ‘যুদ্ধ-সংঘাত বাড়তে দেওয়া ও উত্তেজনায় কোনো ধরনের উসকানি প্রদান করা উচিত হবে না।’
সম্মেলন শুরুর আগের দিন গত রোববার জো বাইডেন ইউক্রেনকে রাশিয়ার ভেতরে আক্রমণে যুক্তরাষ্ট্রের দূরপাল্লার ক্ষেপণাস্ত্র ব্যবহারে সবুজ সংকেত দেন। এ নিয়ে মস্কো ও কিয়েভের উত্তেজনা বিপজ্জনকভাবে বেড়ে গেছে।
বাইডেনের ওই পদক্ষেপকে ইউক্রেন যুদ্ধ নিয়ে যুক্তরাষ্ট্রের নীতিগত অবস্থানে বড় পরিবর্তন বলে মনে করা হচ্ছে। এতে এ যুদ্ধ আরও ছড়িয়ে পড়তে পারে। নির্বাচিত প্রেসিডেন্ট ট্রাম্প অবশ্য আগেই প্রতিশ্রুতি দিয়েছেন, নির্বাচনে জিতলে তিনি দ্রুত এ যুদ্ধের অবসান ঘটাবেন।
ইতিমধ্যে, গতকাল রাশিয়া হুঁশিয়ার করে দিয়েছে, তার ভূখণ্ডে হামলায় মার্কিন দূরপাল্লার ক্ষেপণাস্ত্র ব্যবহার করা হলে ‘যথোপযুক্ত জবাব’ দেওয়া হবে।
এদিকে এক বিবৃতিতে জি-২০ নেতারা ফিলিস্তিনের গাজা ও লেবাননে ‘ব্যাপক পরিসরে’ যুদ্ধবিরতি প্রতিষ্ঠার আহ্বান জানিয়েছেন। আজ মঙ্গলবার এ সম্মেলন শেষ হওয়ার কথা রয়েছে।
সম্মেলনে অসুস্থ হয়ে হাসপাতালে প্যারাগুয়ের প্রেসিডেন্ট
সম্মেলনে অংশগ্রহণকালে অসুস্থ হয়ে পড়েছেন প্যারাগুয়ের প্রেসিডেন্ট সান্তিয়াগো পেনা। গতকাল দিন শেষে অসুস্থ হয়ে পড়লে তাঁকে রিও ডি জেনিরোর একটি হাসপাতালে ভর্তি করা হয় বলে কর্মকর্তারা জানান।
ব্রাজিলের কর্মকর্তারা এক বিবৃতিতে বলেন, ‘তাঁর (প্রেসিডেন্ট) প্রয়োজনীয় স্বাস্থ্য পরীক্ষা করা হচ্ছে।’
প্রত্যক্ষদর্শীরা জানান, এর আগে অসুস্থ পেনাকে (৪৬) অ্যাম্বুলেন্সে সম্মেলনস্থল থেকে নিয়ে যাওয়া হয়।
লাতিন আমেরিকার কিছু গণমাধ্যমের খবরে বলা হয়, পেনা বুকের ব্যথায় আক্রান্ত হন।

=== সাবেক টিভি উপস্থাপক-কংগ্রেসম্যান সোন ডাফিকে পরিবহনমন্ত্রী করছেন ট্রাম্প ===
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প তাঁর পরবর্তী প্রশাসনে পরিবহনমন্ত্রী পদে দেশটির সাবেক কংগ্রেস সদস্য (পার্লামেন্টের নিম্নকক্ষ প্রতিনিধি পরিষদ) সোন ডাফিকে মনোনয়ন দিয়েছেন।
গতকাল সোমবার ট্রাম্পের পক্ষ থেকে এ ঘোষণা দেওয়া হয়। সোন ডাফি একসময় মার্কিন গণমাধ্যম ফক্স নিউজের নিয়মিত প্রদায়ক ছিলেন। ফক্স নিউজ ছাড়াও তিনি অন্যান্য টিভি চ্যানেলে অনুষ্ঠান উপস্থাপনা করেছেন।
ব্যয় কমানোর প্রতিশ্রুতি দিয়ে ক্ষমতা নিতে যাচ্ছে ট্রাম্পের নেতৃত্বাধীন রিপাবলিকান সরকার। আর এর পরিপ্রেক্ষিতে এক বিবৃতিতে ট্রাম্প প্রতিনিধি পরিষদে ‘আর্থিক দায়বদ্ধতা’ নিশ্চিতে কাজ করার জন্য সোন ডাফির প্রশংসা করেন।
রিপাবলিকান সোন ডাফি ২০১১ থেকে ২০১৯ সাল পর্যন্ত উইসকনসিন থেকে নির্বাচিত কংগ্রেসম্যান ছিলেন।
পরিবহনমন্ত্রী হিসেবে মনোনয়ন দেওয়ার পর সোন ডাফির বিষয়ে ট্রাম্প বলেন, যুক্তরাষ্ট্রজুড়ে মহাসড়ক, টানেল, সেতু ও বিমানবন্দর পুনর্নির্মাণের কাজে তিনি (সোন ডাফি) শ্রেষ্ঠত্ব, যোগ্যতা, প্রতিযোগিতা ও সৌন্দর্যকে অগ্রাধিকার দেবেন।
আল-জাজিরা ও রয়টার্স জানিয়েছে, যুক্তরাষ্ট্রের টেলিভিশন মাধ্যমে সোন ডাফি পরিচিত মুখ। তিনি টিভি চ্যানেল ফক্স নিউজের ব্যবসাবিষয়ক অনুষ্ঠানের নিয়মিত প্রদায়ক ছিলেন। তিনি ‘ফক্স বিজনেস’ নামে একটি অনুষ্ঠান উপস্থাপনা করতেন। অনুষ্ঠান উপস্থাপনা করেছেন এমটিভিতেও।

=== এবার দেশে ‘হইতে সুরমা’ ===
বিশ্বের বিভিন্ন চলচ্চিত্র উৎসবে প্রশংসা কুড়ানোর পর এবার প্রথমবারের মতো দেশে দেখানো হবে স্বল্পদৈর্ঘ্য চলচ্চিত্র ‘হইতে সুরমা’। ৪৬তম মস্কো আন্তর্জাতিক চলচ্চিত্র উৎসবে ওয়ার্ল্ড প্রিমিয়ারের সঙ্গে বিশ্বের আরও তিনটি উল্লেখযোগ্য চলচ্চিত্র উৎসবে প্রদর্শিত হয় এটি। সর্বশেষ মন্টেনেগ্রো ফিল্ম ফেস্টিভ্যাল ২০২৪-এ বেস্ট ফিল্ম অ্যাওয়ার্ডও জয় করে সিনেমাটি। এটি যৌথভাবে নির্মাণ করেন অভিনেতা মনোজ প্রামাণিক ও সুব্রত সরকার। বাংলাদেশে আয়োজিত প্রথম ইউরোপিয়ান আর্ট হাউস সিনেমা ডেতে আরও তিনটি ইউরোপিয়ান চলচ্চিত্রের সঙ্গে এটি প্রদর্শিত হবে।
টেকসই চলচ্চিত্র নির্মাণপ্রক্রিয়া ও পরিবেশবান্ধব চলচ্চিত্র নির্মাণকৌশলের অংশ হিসেবে ইন্টারন্যাশনাল একাডেমি অব ফিল্ম অ্যান্ড মিডিয়ার উদ্যোগে বাংলাদেশে প্রথমবারের মতো টাঙ্গুয়ার হাওরে ২০২৩ সালে আয়োজিত হয়েছিল ইকো ফিল্ম ল্যাব। যেখানে চলচ্চিত্র নির্মাণপ্রক্রিয়ার অংশ হিসেবে মানুষ, প্রকৃতি ও জলবায়ু পরিবর্তনকে উপজীব্য করে ল্যাবের প্রথম স্বল্পদৈর্ঘ্য চলচ্চিত্র ‘হইতে সুরমা’ নির্মাণ করা হয়।সিনেমাটির দৃশ্যধারণ হয়েছে সুনামগঞ্জের টাঙ্গুয়ার হাওরের তীরবর্তী তাহিরপুর উপজেলার শনির হাওর ও এর আশপাশের এলাকায়। নদীদূষণ ও প্রকৃতিকে ধ্বংস করে মানুষ কীভাবে উল্টো প্রকৃতির প্রতিশোধের শিকার হয়, সেটা নিয়েই ব্যঙ্গাত্মক এ চলচ্চিত্র।
ইকো ফিল্ম ল্যাব নীতিমালার অংশ হিসেবে অপেশাদার অভিনেতা-অভিনেত্রী, বাস্তব লোকেশন, শুধু দিনের আলোর ব্যবহার, খুবই অল্পসংখ্যক কলাকুশলী, সীমিত লোকেশন ও সর্বোপরি অনাড়ম্বর আয়োজনে ‘হইতে সুরমা’ নির্মিাণ করা হয়েছে।বিশ্বের অন্যতম প্রধান চলচ্চিত্র শিক্ষাপ্রতিষ্ঠান আমেরিকান ফিল্ম ইনস্টিটিউটের সম্পাদনা বিভাগের সার্বিক সহযোগিতায় সম্পাদিত হয়েছে চলচ্চিত্রটি।
চলচ্চিত্রটিতে ইন্টারন্যাশনাল একাডেমি অব ফিল্ম অ্যান্ড মিডিয়ার প্রযোজনার পাশাপাশি যৌথ প্রযোজনায় যুক্ত আছে বাংলাদেশের মনপাচিত্র, ওমানের ইন্টারন্যাশনাল ফোকাল ট্রেডিং, সৌদি আরবের থার্ড অ্যাকশন, জার্মানির মগাদোর ফিল্ম ও যুক্তরাষ্ট্রের স্ম্যাশ মিডিয়া।‘হইতে সুরমা’ চলচ্চিত্রে বিভিন্ন চরিত্রে অভিনয় করেছেন মিল্লাত হোসেন, ফিরোজ আহম্মেদ, বিজয় দাস, মণিকা দাস, মনজু তালুকদারসহ অনেকে। চিত্রগ্রহণ করেছেন সুপ্তক, সংগীত করেছেন সায়ন্তন।

=== সেদিন বাবা খুব মেরেছিলেন আয়ুষ্মানকে ===
বলিউডের অন্যতম জনপ্রিয় মুখ আর ব্যতিক্রমী নায়ক আয়ুষ্মান খুরানা। তাঁর জীবনের কাহিনি হার মানায় সিনেমার গল্পকেও। প্রতিনিয়তই নতুন নতুন চরিত্রে নিজেকে ঢেলে সাজিয়েছেন তিনি। রিয়েলিটি শো রোডিজের মঞ্চ থেকে বহু পথ পেরিয়ে বলিপাড়ায় নিজের আসন পাকাপোক্ত করেছেন আয়ুষ্মান খুরানা। ছোটবেলা থেকেই নাচ আর গানের সঙ্গে যুক্ত ছিলেন তিনি। বলিউডে প্রথম জনপ্রিয়তা পান ‘ভিকি ডোনার’ সিনেমার বদৌলতে। যদিও ২০১২ সালে সিনেমাটি মুক্তি পাওয়ার আগেই কন্যার বাবা হন আয়ুষ্মান। ছোটবেলার বন্ধু তাহিরা কাশ্যপকে খুব অল্প বয়সেই বিয়ে করেন আয়ুষ্মান। তাই তো ৩০ বছর পেরোনোর আগেই তাঁদের ঘর আলো করে আসে কন্যাসন্তান। কন্যার জন্য নিজেকে ভাগ্যবান মনে করেন আয়ুষ্মান খুরানা।
সন্তানকে নিয়ে নিজেকে ভাগ্যবান মনে করলেও আয়ুষ্মানের শৈশব খুব একটা সুখকর ছিল না। নিজ মুখেই সেই কথা স্বীকার করলেন তিনি। আয়ুষ্মান বাবার হাতে প্রতিনিয়ত মার খেতেন, অন্যদের চেয়ে অনেকটাই কঠোর ছিলেন তাঁর বাবা। এক সাক্ষাৎকারে অভিনেতা বলেন, ‘কন্যাসন্তানের বাবা হলে জীবনের প্রতি অনেক বেশি সহমর্মী হয়ে ওঠা যায়। আমার মেয়ে হওয়ার পর থেকে আমার জীবন সব দিক থেকেই সুন্দর। সবাই বলে, ঘরে কন্যা হলে বাবারা আরও বেশি দায়িত্ববান হয়ে যায়। আমার ক্ষেত্রেও ঠিক তা–ই হয়েছে।’
নিজের জীবনের কথা বলতে গিয়ে অভিনেতা বলেন, ‘আমার বাবা কিন্তু একেবারেই অন্য রকম ছিলেন। বলা যেতে পারে, রীতিমতো অত্যাচারী। কখনো আমাদের বেল্ট খুলে মারতেন, কখনো আবার চটি পেটা করতেন। ছোটবেলার সেই স্মৃতিগুলো এখনো আমাকে তাড়া করে বেড়ায়।’ উদাহরণ হিসেবে অভিনেতা একটি ঘটনার কথাও উল্লেখ করেন। তিনি বলেন, ‘একবার রাত করে অনুষ্ঠান ছেড়ে বাড়ি ফিরেছিলাম। সেদিন আমার জামায় নাকি সিগারেটের গন্ধ ছিল। আমার বাবা সেদিন ভীষণ মার মেরেছিলেন আমাকে। কিন্তু আমি সেদিন একেবারেই ধূমপান করিনি, বাবা কিন্তু সে কথা শোনেননি।’
চিরকাল পিতৃতান্ত্রিক পরিবারে বড় হওয়া আয়ুষ্মান এখন বিয়ের পর নারীবাদী হয়ে উঠেছেন। যদিও বাবার সঙ্গে এখনো সম্পর্ক ভীষণ ভালো। চলতি বছর আয়ুষ্মান খুরানার কোনো ছবিই মুক্তি পায়নি বড় পর্দায়। তবে গান নিয়ে তুমুল ব্যস্ত তিনি। আমেরিকায় করছেন একের পর এক অনুষ্ঠান। আয়ুষ্মানের দলের নাম ‘আয়ুষ্মানভবঃ’।

=== ফেসবুকে আমন্ত্রণ, সৈকতে ‘রকস্টার’ তৌসিফ ===
ফেসবুকে ১ মিনিট ৪৭ সেকেন্ডের একটি ট্রেলার প্রকাশিত হয়েছে। তাতে দেখা গেছে, তৌসিফ মাহবুব গিটার হাতে মঞ্চে গাইছেন। এ যেন পেশাদার গায়ক! তৌসিফকে এমন রূপে এর আগে পর্দায় দেখা যায়নি। ‘দ্বিধা’ শিরোনামের নাটকে এমন রূপে আসছেন তিনি। এই নাটকে তাঁকে রকস্টার রূপে দেখা যাবে—জানালেন শিল্পী ও পরিচালক মহিদুল মহিম।
‘দ্বিধা’ নাটকের শুটিংয়ের জন্য কক্সবাজার সমুদ্রসৈকতে একটি মঞ্চ বানানো হয়েছিল, যেখানে গান পরিবেশন করেন তৌসিফ। আজ সোমবার দুপুরে কথা হয় তৌসিফের সঙ্গে। তিনি বললেন, ‘আমরা যখন শুটিংয়ের জন্য কক্সবাজার যাই, তখন নাটকের পরিচালক মহিম ভাই, অভিনয়শিল্পী কেয়া পায়েল—ফেসবুকে স্ট্যাটাস দিই। আমরা বলি, কক্সবাজারে যাঁরা পরিবার নিয়ে ঘুরতে আসছেন, তাঁদের বলতে চাই, আমরা সন্ধ্যায় সমুদ্রসৈকতে থাকব। একটি কনসার্টের শুটিং করব। আপনারাও চাইলে থাকতে পারেন। এভাবে আমাদের ফেসবুক পোস্ট থেকে কয়েক শ লোক আসেন। এরপর সৈকতে থাকা লোকজনও আমাদের সেই কনসার্টের শুটিংয়ে অংশ নেন। আমরা টানা চার ঘণ্টা শুটিং করেছি। সবাই উপভোগ করেছিল।’
১১ বছর ধরে অভিনয় করছেন। এবারই প্রথম এমন চরিত্রে আসছেন তিনি। প্রস্তুতি কী রকম ছিল? ‘আমি রকস্টার’ ও ‘আশিকি টু’ ছবি দুটি কয়েকবার দেখেছি। আসলে, একজন রকস্টার কীভাবে হাঁটে, চলে, কথা বলে—এটা তো আমাদের দেশের বাস্তবতায় সাত দিন অনুসরণ করা সম্ভব নয়। তিনি আমাকে সেই সময়ও দেবেন না। তাই আমার কাছে মনে হয়েছে, ফিল্ম থেকে ধারণা নিতে পারি। আমার নিজেরও একটু ব্যক্তিগত অভিজ্ঞতা ছিল।’ বললেন তৌসিফ।
কী সেই অভিজ্ঞতা এমন প্রশ্নে তৌসিফ মাহবুব বললেন, ‘আমিও তো একসময় মিউজিক করতাম। কনসার্টও করেছি। ছোটবেলায় যখন মিউজিক করতাম, আমারও তো স্বপ্ন ছিল বড় হয়ে রকস্টার হব। ওই অভিজ্ঞতা এখানে কাজে লেগেছে। ট্রেলার প্রকাশের পর যেভাবে সাড়া পাচ্ছি, তা আশা করিনি।’
‘দ্বিধা’ নাটককে স্বপ্নের একটা কাজ বললেন তৌসিফ। তিনি বলেন, ‘বেশ বড় আয়োজনে এই নাটকের কাজ হয়েছে। গল্প অনুযায়ী আমার জন্য স্বপ্নের একটা ব্যাপার। কারণ, আমি সব সময় একজন রকস্টার হতে চেয়েছি। সেটা ওই সময়ে পারিনি বা পারব না দেখে গান থেকে অভিনয়ে এসেছি।’
তৌসিফ জানালেন, ২০০৬ থেকে মিউজিক করছেন। ২০০৯ সাল থেকে ‘দ্য ম্যানেজার’ নামের একটি ব্যান্ডের সঙ্গে যুক্ত হন। তিনি বললেন, ‘আমার যতটুকু মনে পড়ে, ব্যান্ডটা এখনো তাদের কার্যক্রম চালিয়ে যাচ্ছে। আমি সেই ব্যান্ডের বেজ গিটারিস্ট ছিলাম। ওই সময়ে গানেও কিছু একটা করার চেষ্টা করেছি। কনসার্টও করেছি প্রায় এক শ।’
গানের সময়ের কথা মনে করে তৌসিফ বলেন, ‘কলেজজীবনে টিউশনি করতাম। টিউশনি করে টাকা জমিয়ে গিটার কিনেছিলাম। লুকিয়ে লুকিয়ে গিটার ক্লাস করেছি। বিশ্ববিদ্যালয়জীবনে ব্যান্ডে যোগ দিই। আমার প্রিয় দুটি ব্যান্ড আর্টসেল ও ওয়ারফেজ। এই দুটি ব্যান্ড থেকে অনুপ্রাণিত হয়ে ব্যান্ড মিউজিক শুরু করি। আর্টসেলের কয়েকজন সদস্যের সঙ্গে এখন কথা হয়, আমার তো বিশ্বাস হয় না। তাঁরাও বিশ্বাস করতে চায় না, আমি তাঁদের এত বড় ফ্যান। আমার সংগীতের পথচলায় তাঁদের অনুপ্রেরণা কতখানি। আমিও সারা বাংলাদেশে স্টেজ শো করেছি। কলেজ, বিশ্ববিদ্যালয় কিংবা বিভিন্ন গেট টুগেদার—শো করেছি।’
‘দ্বিধা’ নাটকের কনসার্টের দৃশ্যের শুটিংয়ের দিন তৌসিফের স্ত্রীও সঙ্গে ছিলেন। সেদিন তাঁর স্ত্রী সত্যি সত্যি একজন রকস্টারকে মঞ্চে দেখেছিল বলেও জানিয়েছে তাঁকে।
তৌসিফ বলেন, ‘ওই দিন মঞ্চে ওঠার পর আমি ২০১২ সালে ফিরে যাই। আমার স্ত্রী বলেছিল, তুমি নিশ্চয় এটা অভিনয় করোনি। স্টেজে তুমি যেভাবে গিটার বাজিয়ে গান করছিলে, মনে হচ্ছিল সত্যিকারের কোনো শিল্পী মঞ্চে গাইছে। এই চরিত্রে তুমি সত্যিকার অর্থে ডুবে গেছ। এসব শোনার পর আমি খুব আবেগপ্রবণ হয়েছি। রকস্টার হয়ে যখন উঠেছি, তখন মনে হয়েছে—এটাই বুঝি আমি, যা হতে চেয়েছিলাম।’১০ দিন শুটিংয়ের মধ্য দিয়ে ‘দ্বিধা’র কাজ শেষ করেছেন পরিচালক।
মহিদুল মহিম পরিচালিত এই নাটকে তৌসিফের সঙ্গে জুটি হয়েছেন কেয়া পায়েল।সুলতান এন্টারটেইনমেন্টের ইউটিউবে নাটকটি মুক্তি পাবে।

=== ‘পুত্র এখন পয়সাওয়ালা’ সিনেমার পর ফেরেননি ববিতা, তবে... ===
ষাটের দশকে শেষ দিকে অভিনয় শুরু করা ববিতাকে ২০১৫ সাল পর্যন্ত বড় পর্দায় দেখা গেছে। নার্গিস আক্তারের ‘পুত্র এখন পয়সাওয়ালা’ ছিল তাঁর সর্বশেষ মুক্তি পাওয়া চলচ্চিত্র। এরপর আর কোনো চলচ্চিত্রে দেখা যায়নি তাঁকে। তবে চলচ্চিত্রে অভিনয়ের প্রস্তাব যে পাননি তা নয়। এ বছর মুক্তি পাওয়া ‘রাজকুমার’ চলচ্চিত্রে অভিনয়ের প্রস্তাবও পেয়েছিলেন বরেণ্য এই চিত্রনায়িকা। কিন্তু ব্যস্ততার পাশাপাশি মনের মতো চরিত্র না পাওয়ার কথাও জানিয়েছিলেন তখন। ববিতার মতো অভিনয় তো করতে চাই, কিন্তু নায়কের মা কিংবা নায়িকার মা—এমন চরিত্রে নয়। এমন চরিত্র হতে হবে, যা পুরো গল্পে প্রভাব বিস্তার করবে।
ষাটের দশকের শেষ দিকে ববিতার অভিনয়ের শুরু। প্রথম সিনেমায় চিত্রনায়িকা বড় বোন সুচন্দার ছোট বোনের চরিত্রে অভিনয় করেছিলেন ববিতা। ‘সংসার’ নামের সেই ছবিতে সুচন্দার নায়ক ছিলেন রাজ্জাক। এর পরপরই ‘শেষ পর্যন্ত’ নামের একটি চলচ্চিত্রে নায়িকা হন ববিতা, যেটির নায়ক রাজ্জাক। ‘জ্বলতে কি সুরুজ’ চলচ্চিত্রে বাবা–মায়ের ফরিদা আকতার পপি হয়ে ওঠেন ববিতা নামে। এভাবেই বাংলাদেশের চলচ্চিত্রে ববিতার পথচলা শুরু। সেই যে শুরু, এরপর ২০১৫ সাল পর্যন্ত অভিনয় চালিয়ে গেছেন। অভিনয়ের পাশাপাশি চলচ্চিত্র প্রযোজনাও করেছেন।
৯ বছর ধরে অভিনয় না করলেও বিভিন্ন সময়ে প্রযোজক–পরিচালকেরা তাঁর কাছে প্রস্তাব নিয়ে গেছেন। তিনি বিনয়ের সঙ্গে না করেছেন। প্রথম আলোর সঙ্গে আলাপে একাধিকবার বরেণ্য এই অভিনেত্রী বলেছেন, ‘আসলে যেমন চরিত্রে অভিনয় করতে চাই, তেমন কোনো চলচ্চিত্রের প্রস্তাব এখনো পাইনি। অনেকে শুধু আমাকে তাঁদের ছবিতে ববিতা অভিনয় করছেন, এটাই ভাবতে চান। আমি তো এমনটা হতে দিতে পারি না। আমি চাইছি, যদি ফেরা হয়, ফেরার মতো যেন গল্প হয়, যেটা আমি চাই। যেমনটা আমরা বাইরের দেশেও দেখতে পাই।’
কয়েক মাস ধরে ববিতা কানাডা ও যুক্তরাষ্ট্র মিলিয়ে থাকছেন। কানাডায় তাঁর একমাত্র ছেলে অনিক থাকেন আর যুক্তরাষ্ট্রে ভাইবোনেরা থাকেন।
ববিতা জানালেন, অভিনয়জীবনে এখনো আফসোস রয়েছে তাঁর। তাঁর মতে, এ দেশে অভিজ্ঞ শিল্পীদের একটা সময় পর ঠিকঠাকভাবে কাজে লাগাতে পারে না। অথচ বাইরের দেশের দিকে যদি দেখি, বয়স হলেও সেসব অভিজ্ঞ শিল্পীকে ঘিরেই সিনেমার গল্প এগিয়ে যায়। এ দেশে মৌলিক কোনো গল্প নিয়ে সিনেমা তৈরি করতে ভয় পান নির্মাতারা। ববিতা বলেন, ‘গত ৯ বছরে অনেক নির্মাতাই আমাকে সিনেমার গল্প শুনিয়েছেন। কোনো গল্পই সেই অর্থে আমার ভালো লাগেনি। একেবারে নতুন আঙ্গিকের মৌলিক কোনো গল্প না পেলে আমি আর অভিনয় করতে চাই না। আমি এখনো তেমন এক গল্পের অপেক্ষায় আছি, যে গল্পে অভিনয় করার জন্য আমি মনপ্রাণ উজাড় করে কাজ করব।’
ববিতা বললেন, ‘আপাদমস্তক আমি একজন চলচ্চিত্র অভিনয়শিল্পী। চলচ্চিত্রের কারণেই দেশ–বিদেশের মানুষের কাছে আমার পরিচিত। তাঁদের কাছ থেকে যে ভালোবাসা, সম্মান পাই সবই চলচ্চিত্রের কারণে। তাই তো এখনো ভালো কোনো গল্প পেলে মনপ্রাণ দিয়ে সে কাজটা করতাম। আফসোস, গত কয়েক বছরে তেমন কোনো গল্প পাইনি। জানি না সে সময় কবে?’
বাবার চাকরিসূত্রে ববিতারা তখন বাগেরহাটে থাকতেন। তবে পৈতৃক বাড়ি যশোর জেলায়। শৈশব ও কৈশোরের প্রথমার্ধ কেটেছে যশোর শহরের সার্কিট হাউসের সামনে রাবেয়া মঞ্জিলে। পড়াশোনা করেছেন যশোর দাউদ পাবলিক বিদ্যালয়ে। বড় বোন কোহিনুর আক্তার চাটনীর (সুচন্দা) চলচ্চিত্রে কাজ করার সুবাদে পরিবারসহ চলে আসেন ঢাকায়। গেন্ডারিয়ার বাড়িতে শুরু হয় কৈশোরজীবন। এখানে তিনি মনিজা রহমান বালিকা উচ্চবিদ্যালয়ে পড়াশোনা করেন। চলচ্চিত্রে অত্যন্ত ব্যস্ত হয়ে পড়ায় প্রাতিষ্ঠানিক সার্টিফিকেট অর্জন না করলেও ববিতা ব্যক্তিগতভাবে নিজেকে শিক্ষিত করে তোলেন। দক্ষতা অর্জন করেন ইংরেজিসহ কয়েকটি বিদেশি ভাষায়। নিজেকে পরিমার্জিত করে তোলেন একজন আদর্শ শিল্পীর মাত্রায়।
চলচ্চিত্রে কাজ করার পেছনে বড় বোন সুচন্দার অনুপ্রেরণা রয়েছে। ববিতার জীবনের সবচেয়ে উল্লেখযোগ্য চলচ্চিত্রের তালিকায় আছে সত্যজিৎ রায়ের ‘অশনি সংকেত’। এর বাইরে উল্লেখযোগ্য আরও সিনেমার মধ্যে আছে ‘টাকা আনা পাই’, ‘স্বরলিপি’, ‘বাঁদি থেকে বেগম’, ‘লাঠিয়াল’, ‘আলোর মিছিল’, ‘সূর্যগ্রহণ’, ‘নয়নমণি’, ‘গোলাপী এখন ট্রেনে’, ‘গোলাপী এখন ঢাকায়’, ‘কি যে করি’, ‘এক মুঠো ভাত’, ‘অনন্ত প্রেম’, ‘বসুন্ধরা’, ‘পোকামাকড়ের ঘরবসতি’, ‘স্বপ্নের পৃথিবী’, ‘মায়ের অধিকার’, ‘জীবন সংসার’, ‘দীপু নাম্বার টু’, ‘প্রাণের চেয়ে প্রিয়’, ‘এখনো অনেক রাত’, ‘ম্যাডাম ফুলি’, ‘হাছন রাজা’, ‘চার সতীনের ঘর’ ইত্যাদি।
ববিতা ৩৫০টির বেশি চলচ্চিত্রে অভিনয় করেন। তিনি ১৯৭৫ সালে জাতীয় চলচ্চিত্র পুরস্কার প্রবর্তনের পর টানা তিনবার শ্রেষ্ঠ অভিনেত্রীর পুরস্কার অর্জন করেন। এ ছাড়া ১৯৮৫ সালে আরেকবার শ্রেষ্ঠ অভিনেত্রী, ১৯৯৬ সালে শ্রেষ্ঠ প্রযোজক, ২০০২ ও ২০১১ সালে পার্শ্বচরিত্রে শ্রেষ্ঠ অভিনেত্রী। ২০১৬ সালে তাঁকে জাতীয় চলচ্চিত্র পুরস্কারের আজীবন সম্মাননা পুরস্কার প্রদান করা হয়।

=== ঢাকায় গাইলেন র‍্যাপার টাইগা ===
ঢাকায় ‘রিদম অব ফিউশন’ কনসার্টে গাইলেন টাইগা ট্রিস। গত রোববার রাতে আলোকি কনভেনশন সেন্টারে হিপহপে বাংলাদেশের শ্রোতাদের মাতালেন জার্মান-মেক্সিকান এই র‍্যাপার।
গ্যেটে ইনস্টিটিউট বাংলাদেশের পার্টনার স্কুল প্রোগ্রামের আয়োজনে এই কনসার্টে ট্রিসের সঙ্গে অংশ নেন ঢাকার কয়েকজন শিল্পী। এর মধ্যে আছেন গিটারিস্ট আবির ইবনে মাসুদ, তবলাবাদক ও ড্রামার কৃষাণ লাল, কি–বোর্ডিস্ট তৌসিফুর রহমান, ডিজে রিসোভা ও বেজ গিটারিস্ট অমিত হাসান।
গ্যেটে ইনস্টিটিউট বাংলাদেশ এক সংবাদ বিজ্ঞপ্তিতে জানিয়েছে, কনসার্টে টাইগা ট্রিসের হিপহপের সঙ্গে ঢাকার শিল্পীদের ফিউশন স্থানীয় ও আন্তর্জাতিক সংগীতের মধ্যে সেতুবন্ধ তৈরি করেছে। টাইগার ফ্রিস্টাইল র‍্যাপ এবং বাংলাদেশের ঐতিহ্যবাহী সুরের মেলবন্ধন ছিল মনে রাখার মতো।
কনসার্ট শুরুর আগে টাইগা ট্রিস, স্থানীয় শিল্পী ও সম্মানিত অতিথিদের অভ্যর্থনা জানান গ্যেটে ইনস্টিটিউট বাংলাদেশের পরিচালক ফ্রাঙ্ক ভারনার। গ্যেটে ইনস্টিটিউট জানিয়েছে, এ ধরনের উদ্যোগ ভবিষ্যতেও চলমান থাকবে।
হিপহপের সঙ্গে ইলেকট্রনিক শব্দের মিশ্রণের জন্য আন্তর্জাতিকভাবে পরিচিত র‍্যাপ শিল্পী টাইগা ট্রিস। শক্তিশালী গানের কথা এবং অভিব্যক্তিপূর্ণ পারফরম্যান্স তাঁকে সংগীতজগতে বিশেষ পরিচিতি এনে দিয়েছে। জার্মানিতে জন্মগ্রহণ করা এ শিল্পী মেক্সিকোতে বেড়ে উঠেছেন।

=== কার্তিকের জাদুর কাছে অজয়ের পুলিশ বাহিনীর হার ===
একদিকে ‘ভুল ভুলাইয়া ৩’ ঝড় বক্স অফিসে এখনো দাপট দেখিয়ে চলেছে, অপর দিকে ‘সিংহাম এগেইন’-এর অবস্থা ক্রমশ খারাপ হতে চলেছে। তাই ‘রুহ বাবা’রূপী কার্তিক আরিয়ানের জাদুর কাছে পরাস্ত হয়েছে অজয় দেবগনের বিশাল পুলিশ বাহিনী।১ নভেম্বর বক্স অফিসে সাড়া জাগিয়ে মুক্তি পেয়েছিল রোহিত শেঠির ‘সিংহাম এগেইন’ এবং আনিস বাজমির ‘ভুল ভুলাইয়া ৩’ ছবি দুটি। এই দুই ছবির মধ্যে রোহিতের ছবির দিকে পাল্লা ছিল ভারী। তবে যত দিন যাচ্ছে, সব হিসাব–নিকাশ উল্টে যাচ্ছে। এখন কার্তিকের ‘ভুল ভুলাইয়া ৩’ বক্স অফিসের অনেক হিসাব–নিকাশ উল্টেপাল্টে দিচ্ছে। অজয় দেবগন ‘সিংহাম’-এর এই সিকুয়েল ছবিতে আবার বাজিরাম সিংহাম রূপে হাজির ছিলেন। তবে এবার তাঁর সঙ্গে ছিল অক্ষয় কুমার, টাইগার শ্রফ, রণবীর সিং, সালমান খানকে নিয়ে এক বিশাল পুলিশ ফোর্স।
আর তাঁর সঙ্গে ছিলেন দুই লেডি সুপারস্টার দীপিকা পাড়ুকোন ও কারিনা কাপুর। কিন্তু এত আয়োজন করেও শেষ রক্ষা করতে পারেননি রোহিত।
হিসাব বলছে, শুধু ওপেনিং ইনিংসটাই ভালো খেলেছিল ‘সিংহাম এগেইন’। এরপর বক্স অফিসের আয়ের অঙ্ক ক্রমশ পড়তে থাকে। ‘সিংহাম এগেইন’ মুক্তির প্রথম সপ্তাহে ১৭৩ কোটি আয় করেছিল। আর দ্বিতীয় সপ্তাহে আয়ের অঙ্ক ছিল ৪৭ দশমিক ৫ কোটি রুপি। মুক্তির ১৭ দিনে এই ছবির মোট আয় ২৩০ দশমিক ১৬ কোটি রুপি। আর দুনিয়াজুড়ে ‘সিংহাম’-এর এই সিকুয়েল ছবির আয় ৩৫১ কোটি। তবে এই ছবির সবচেয়ে বড় ভিলেন এর বাজেট। জানা গেছে ‘সিংহাম এগেইন’ নির্মাণ করতে নির্মাতাদের পকেট থেকে গেছে ৩৫০ কোটির মতো। তাই বাজেটের নিরিখে এই ছবির আয় মোটেও ভালো নয়। বলা যায়, আরেক ফ্লপ ছবি শামিল হতে চলেছে বলিউডের ঝুলিতে।
এদিকে ‘রুহ বাবা’ আর ‘মঞ্জুলিকা’ বক্স অফিসকে নিজেদের আয়ত্তে এনে ফেলেছে। ‘ভুল ভুলাইয়া’ ফ্র্যাঞ্চাইজির এই তৃতীয় ছবিটি মুক্তির ১৭ দিন পরেও বক্স অফিসে নিজেদের দাপট দেখিয়ে চলেছে। ‘ভুল ভুলাইয়া ৩’ ঝড়ের সামনে উড়ে গেছে সুরিয়া এবং ববি দেওলের বহু চর্চিত ছবি ‘কঙ্গুয়া’। এমনকি বক্স অফিসের দৌড়ে অজয়ের ‘সিংহাম এগেইন’-কে পেছনে ফেলে দিয়েছে কার্তিকের ‘ভুল ভুলাইয়া ৩’। ‘ভুল ভুলাইয়া ৩’ ছবির বাজেট ১৫০ কোটি মতো। ছবিটি মুক্তির প্রথম সপ্তাহে আয় করেছে ১৫৮ দশমিক ২৫ কোটি।
‘ভুল ভুলাইয়া ৩’ দ্বিতীয় সপ্তাহে ব্যবসা করেছে ৫৮ কোটি মতো। তৃতীয় সপ্তাহেও ছবিটি কামাল করে চলেছে। গত শুক্রবার মুক্তির ১৫ দিনে ৪ কোটি ১৫ লাখ রুপি, শনিবার মানে ১৬ দিনে ৪ কোটি ৭৫ লাখ, আর গত রোববার অর্থাৎ ১৭ দিনে ৫ কোটি ৫২ লাখ আয় করেছে এই ভৌতিক হাসির ছবিটি। মুক্তির ১৭ দিনে আনিস বাজমির ভৌতিক হাসির এই ছবির মোট আয় ২৩০ দশমিক ৯২ কোটি রুপি। বিশ্বের বক্স অফিস থেকে ছবিটি ৩৫৬ কোটি আয় করেছে। নির্মাতারা অনেক আগেই ‘ভুল ভুলাইয়া ৩’ থেকে লাভের মুখ দেখে ফেলেছেন। এ বছরের দ্বিতীয় সবচেয়ে আয়কারী হিন্দি ছবি এবং পঞ্চম সবচেয়ে আয়কারী ভারতীয় ছবি হিসেবে কার্তিক, মাধুরী দীক্ষিত, বিদ্যা বালান এবং তৃপ্তি ডিমরি অভিনীত এই ছবির নাম উঠে এসেছে।

=== মার্ক্স ইন সোহো: ৩ দিনে টানা ৫ প্রদর্শনী ===
ঢাকার মঞ্চে আবারও আসছে ‘মার্ক্স ইন সোহো’। বটতলা ও যাত্রিকের যৌথ প্রযোজনায় বাংলাদেশ মহিলা সমিতির নীলিমা ইব্রাহিম মিলনায়তনে পরপর তিন দিন এ নাটকের পাঁচটি প্রদর্শনী হবে। ২৮ নভেম্বর সন্ধ্যা সাতটায় একটি এবং ২৯ ও ৩০ নভেম্বর বিকেল সাড়ে চারটা ও সন্ধ্যা সাড়ে সাতটায় দুটি করে প্রদর্শনী রয়েছে।‘মার্ক্স ইন সোহো’তে দার্শনিক এবং ব্যক্তি কার্ল মার্ক্সকে একই সুতোয় গেঁথেছেন প্রখ্যাত মার্কিন ইতিহাসবিদ ও তাত্ত্বিক হাওয়ার্ড জিন। ফুটিয়ে তুলেছেন তাঁর দুই সত্তা। দেড় শ বছর পেরিয়ে এসেও মার্ক্সের চিন্তা বা বিশ্লেষণ কতটা প্রাসঙ্গিক ও জরুরি, সেটা দেখানোই জিনের উদ্দেশ্য।
আর এ কারণেই নাটকটি বিশেষ হয়ে উঠেছে। নির্দেশক নায়লা আজাদের ভাষ্যে, কার্ল মার্ক্স ঊনবিংশ শতাব্দী থেকে আজও মানুষের সমাজের ইতিহাস ও রাজনীতিকে নানাভাবে প্রভাবিত করে চলেছেন।’ নির্দেশকের আশা, বটতলা এবং যাত্রিক-এর এই যৌথতা জিনের দেখা মানবিক মার্ক্সকে এবং তাঁর চিন্তাকে আরও বেশি দর্শকের কাছে নিয়ে যাবে।
নাটকটিতে অভিনয় করেছেন হুমায়ুন আজম রেওয়াজ ও উম্মে হাবিবা। সংগীত, সেট ও দৃশ্য পরিকল্পনায় নায়লা আজাদ। কোরিওগ্রাফি নায়লা আজাদ ও উম্মে হাবিবা। সংগীত প্রয়োগে ইভা আফরোজ খান, পোশাক পরিকল্পনায় তাহমিনা সুলতানা।
বটতলার ওয়েবসাইটে পাওয়া যাচ্ছে প্রদর্শনীর অগ্রিম টিকিট। পরিচয়পত্র প্রদর্শন সাপেক্ষে শিক্ষার্থীদের জন্য নির্দিষ্ট শ্রেণির টিকিটে থাকছে ৫০ শতাংশ ছাড়!‘মার্ক্স ইন সোহো’ বাংলায় অনুবাদ করেছেন জাভেদ হুসেন, নির্দেশনা দিয়েছেন নায়লা আজাদ। নাটকটি প্রথম মঞ্চে আসে ২০২১ সালের অক্টোবরে।

=== গর্ভাবস্থায় ডেঙ্গু কতটা ভয়ের ===
গর্ভাবস্থায় ডেঙ্গু গুরুতর একটি স্বাস্থ্য সমস্যা। এ সময় ডেঙ্গুর সংক্রমণের ঝুঁকি অনেক বেড়ে যায়। কারণ, গর্ভবতী নারীদের শরীরের রোগ প্রতিরোধক্ষমতা কিছুটা কম থাকে। তা ছাড়া হরমোনের পরিবর্তনের ফলে শরীরের অঙ্গপ্রত্যঙ্গ ও রক্তনালিতে পরিবর্তন ঘটে, যা ডেঙ্গুর মতো ভাইরাসের সংক্রমণের জন্য সুবিধাজনক পরিবেশ তৈরি করে। গর্ভাবস্থায় কিছু নারীর সাধারণ স্বাস্থ্য পরিস্থিতি ভালো না–ও থাকতে পারে, যা তাঁদের সংক্রমণের জন্য আরও বেশি সংবেদনশীল করে।
ডেঙ্গুর ফলে গর্ভাবস্থায় বিভিন্ন জটিলতা সৃষ্টি হতে পারে, যেমন:
গর্ভপাতের আশঙ্কা থাকে।
শিশুর জন্ম আগে (প্রিম্যাচিউর বার্থ) হতে পারে।
কিছু গবেষণায় দেখা গেছে, ডেঙ্গুর সংক্রমণ গর্ভস্থ শিশুর কিছু জন্মগত সমস্যার সঙ্গে সম্পর্কিত হতে পারে।
জন্মের পর শিশুর স্বাস্থ্যের সমস্যা, যেমন রক্তের সমস্যা বা সংক্রমণের ঝুঁকি বাড়ে।
গর্ভবতী নারীর ডেঙ্গুর লক্ষণ
জ্বর, শরীরে ব্যথা বা ত্বকে র‍্যাশ। এ অবস্থায় দ্রুত চিকিৎসকের পরামর্শ নেওয়া উচিত। সঠিক চিকিৎসা ও যত্ন নেওয়া হলে পরিস্থিতির উন্নতি হতে পারে।
ঝুঁকি কমাতে ও সংক্রমণ প্রতিরোধে মশা দমনের ব্যবস্থা নিতে হবে। যেমন মশারি ব্যবহার, সুরক্ষিত পোশাক পরা ও মশার প্রজনন স্থান ধ্বংস করা।
গর্ভাবস্থায় ডেঙ্গুতে আক্রান্ত নারীর মৃত্যুর কিছু প্রধান কারণ
ডেঙ্গুর কারণে উচ্চমাত্রায় জ্বর হলে শরীরের অঙ্গপ্রত্যঙ্গের কার্যকারিতা কমে যেতে পারে, যা প্রাণঘাতী পরিস্থিতি সৃষ্টি করতে পারে।
কিছু ক্ষেত্রে ডেঙ্গু হেমোরেজিক জ্বরে রূপ নিতে পারে, যা রক্তপাতের কারণে জীবনহানির ঝুঁকি বৃদ্ধি করে।
ডেঙ্গুতে রক্তের প্লাটিলেট কমে যেতে পারে, যা রক্ত জমাট বাঁধার ক্ষমতা কমিয়ে দেয়। এতে গুরুতর রক্তপাত হতে পারে।
ডেঙ্গু গর্ভাবস্থায় অন্যান্য জটিলতা, যেমন প্রি-একলাম্পসিয়া বা একলাম্পসিয়া সৃষ্টি করতে পারে, যা জীবনের জন্য হুমকি হতে পারে।
কিছু ক্ষেত্রে সময়মতো চিকিৎসা না পাওয়া বা সঠিক চিকিৎসার অভাবও মায়ের মৃত্যুর কারণ হয়ে দাঁড়াতে পারে।
পরীক্ষা–নিরীক্ষা
ডেঙ্গু অ্যান্টিজেন টেস্ট: ডেঙ্গু ভাইরাসের উপস্থিতি পরীক্ষা করা। প্রথম দুই দিনের মধ্যে করা উচিত।
অ্যান্টিবডি টেস্ট: IgM ও IgG অ্যান্টিবডির উপস্থিতি দেখায়। IgM সাধারণত সংক্রমণের প্রথম দিকে পাওয়া যায়।
প্লাটিলেট কাউন্ট: ডেঙ্গুর কারণে প্লাটিলেট কমে যেতে পারে, তাই এটি পরীক্ষা করা হয়।
রক্তের অন্যান্য উপাদানের স্তর, যেমন হিমোগ্লোবিন, হেমাটোক্রিট ইত্যাদি পরীক্ষা করা হতে পারে।
গর্ভস্থ শিশু, পানির অবস্থা ইত্যাদি জানতে আলট্রাসনোগ্রাফি করতে হয়।
গর্ভাবস্থায় ডেঙ্গু শনাক্ত হলে প্রায়ই হাসপাতালে ভর্তি হয়ে চিকিৎসা নেওয়ার কথা বলা হয়। কারণ, এটি উচ্চ ঝুঁকিসম্পন্ন ডেঙ্গুর একটি। না হলে অবশ্যই চিকিৎসকের সঙ্গে নিয়মিত যোগাযোগ রাখবেন, নিয়মিত মনিটরি করবেন ও চিকিৎসকের পরামর্শমতো চলবেন।
ডা. শারমিন আব্বাসি,স্ত্রীরোগবিশেষজ্ঞ

=== তরুণীদের কাছে যে কারণে জনপ্রিয় হোপ মার্কেট ===
বিশ্ববিদ্যালয়ে ভর্তির পর মিরপুরের একটি হোস্টেলে যখন উঠি, তখন প্রায়ই দেখতাম ছুটির দিনে বড় আপুরা দল বেঁধে সব হোপ মার্কেটে যেত। আমারও সেভাবেই হোপ মার্কেটে যাওয়ার শুরু। প্রথম দর্শনে ভিড় দেখে কিছুটা ভড়কে গেলেও বছর তিন পেরিয়ে এখন এই মার্কেটের অলিগলিও চেনা হয়ে গেছে।
মিরপুর–১০–এর বি ব্লকের ১১ নম্বর সড়কে অবস্থিত হোপ ইন্টারন্যাশনাল স্কুলের পাশে বলে নাম হয়ে গেছে হোপ মার্কেট। প্রায় ১৫ বছর আগে স্কুলের আশপাশে সাধারণ কয়েকটা ফুটপাতের দোকান দিয়ে যাত্রা শুরু করে হোপ মার্কেট। অভিভাবক ও শিক্ষার্থীরাই ছিলেন এই মার্কেটের প্রথম ক্রেতা। বেশ কম দামে ভালো জিনিস পাওয়া যায় বলে দ্রুতই লোকমুখে ছড়িয়ে পড়তে থাকে হোপ মার্কেটের নাম। ধীরে ধীরে আশপাশের এলাকা থেকেও ক্রেতারা আসতে শুরু করেন। তবে সামাজিক যোগাযোগমাধ্যম ও মেট্রোরেলের কল্যাণে গত দুই বছরে হোপ মার্কেটের জনপ্রিয়তা বেড়েছে সবচেয়ে বেশি।
এখন শতাধিক স্থায়ী-অস্থায়ী দোকান, ফুটপাত, হকার ও হোপ প্লাজা মিলিয়ে গড়ে উঠেছে হোপ মার্কেট। থ্রি-পিস, কুর্তা, জিনস, জুতা, ব্যাগ থেকে শুরু করে বাসনকোসন, ঘর সাজানোর জিনিস—সবই মিলবে। পাওয়া যায় বাচ্চাদের আরামদায়ক পোশাক। শুধু তা-ই নয়, শীত আসার আগেই শীতের জামাকাপড় আসতে শুরু হয়েছে। কেনাকাটা করতে গিয়ে হাঁপিয়ে উঠলে আছে নানা রকম স্ট্রিট ফুডের দোকান।
কুর্তা ও কামিজ
৪০০ থেকে ৭০০ টাকার মধ্যে পাওয়া যাবে বাহারি নকশার সুতি, লিনেন ও জর্জেটের কুর্তা ও কামিজ। এ ছাড়া বিভিন্ন ধরনের কাফতান, টপ ও লং শার্ট পাওয়া যাবে ২০০ থেকে ৫০০ টাকায়। সুতি, জর্জেট, শিফন ও বাটিকের ওড়না ও স্কার্ফ পেয়ে যাবেন ১০০ থেকে ২০০ টাকায়।
প্যান্ট
সাশ্রয়ী মূল্যে ভালো মানের প্যান্ট কিনতে হোপ মার্কেটে আসেন অনেকেই। নিয়মিত ব্যবহারের গ্যাবার্ডিন, জিনস ও ডেনিমের প্যান্ট পাওয়া যাবে ১৫০ থেকে ৩৫০ টাকায়। অন্যদিকে আরামদায়ক কার্গো প্যান্ট পাওয়া যাবে ২০০ থেকে ৩০০ টাকায়। এ ছাড়া পায়জামা ও পালাজ্জো কিনতে পারবেন ১৫০ থেকে ৫০০ টাকায়।
জুতা
পোশাকের সঙ্গে মিলিয়ে বিভিন্ন ধরনের হিল, স্নিকার্স, স্লিপার জুতা কিনতে পারবেন। দাম পড়বে ১০০ থেকে ৪০০ টাকা। চুমকি, জরি ও রাজস্থানি কারুকাজ করা নাগরা বা জুত্তি তরুণীদের কাছে বেশ জনপ্রিয়। ওজনে হালকা ও দেখতে নজরকাড়া এই নাগরা পাওয়া যাবে ২০০ থেকে ৩৫০ টাকায়।
ব্যাগ
হোপ মার্কেটের পাশাপাশি বেশ কয়েকটি ব্যাগের দোকান রয়েছে। যেখানে বিভিন্ন ধরনের হাতব্যাগ ও পার্স পেয়ে যাবেন ১০০ থেকে ৫০০ টাকায়। আজকাল তরুণ-তরুণীদের কাছে বেশ জনপ্রিয় লম্বা আকৃতির টোটব্যাগ। বিভিন্ন ধরনের কথা লেখা ও ছবি আঁকা টোটব্যাগ পেয়ে যাবেন ২০০ থেকে ২৫০ টাকায়।
সিরামিকের বাসনকোসন
হোপ মার্কেটে মূলত কয়েকটি ভ্যানে সিরামিকের বিভিন্ন জিনিস বিক্রি হয়। এসব দোকানে পাওয়া যায় নান্দনিক সব বাসনকোসন। বিভিন্ন ধরনের মগ ও কাপ পাওয়া যাবে ১০০ থেকে ২০০ টাকার মধ্যে। হাফ প্লেট ও প্লেটের দাম ১০০ টাকা থেকে শুরু। ৩০০ থেকে ৫০০ টাকায় পেয়ে যাবেন মাঝারি আকারের সার্ভিং ডিশ। ছোট থেকে মাঝারি আকারের বাটির দাম পড়বে ১৫০ থেকে ২০০ টাকা।
সাজগোজের জিনিস
হোপ মার্কেটের পাশাপাশি অনেকগুলো দোকানে সাজসজ্জার বিভিন্ন জিনিস পাওয়া যায়। দোকানগুলোতে টিপ, কাজল, আইলাইনার, লিপস্টিক, লিপলাইনার পেয়ে যাবেন ১০০ টাকায়। গয়নার সংগ্রহও বেশ ভালো। ছোট ছোট কানের টপ পাওয়া যাবে ২০ থেকে ৫০ টাকায়, ঝুমকার দাম পড়বে ৫০ থেকে ১৫০ টাকা। অ্যান্টিক ও পাথরের মালার দাম পড়বে ১০০ থেকে ২৫০ টাকা৷ কাচ ও অ্যান্টিকের চুড়ির দাম যথাক্রমে ৫০ টাকা ও ১০০ টাকা।
সপ্তাহের সাত দিনই সকাল ১০টা থেকে রাত ১০টা পর্যন্ত খোলা থাকে এই মার্কেট। বিকেল থেকে সন্ধ্যায় থাকে সবচেয়ে বেশি জমজমাট। সপ্তাহে সাত দিন খোলা থাকলেও ছুটির দিনে ভিড় হয় সবচেয়ে বেশি। ভিড় এড়াতে চাইলে ছুটির দিনে
এই মার্কেটে না যাওয়াই ভালো। ঠিকমতো দরদাম করতে পারলে হোপ মার্কেট থেকে বেশ কম দামে জিনিস কিনে ফিরতে পারবেন। যেহেতু এই মার্কেটে প্রায়ই প্রচুর ভিড় থাকে, তাই ছোট শিশুদের এখানে না আনাই ভালো।

=== জলপাই দিয়ে পাঁচমিশালি মাছের চচ্চড়ি খেয়েছেন? দেখুন রেসিপি ===
পাঁচমিশালি মাছ ২৫০ গ্রাম, শর্ষের তেল ১ টেবিল চামচ, জলপাই ৩-৪টি, লবণ স্বাদমতো, পেঁয়াজ মিহি কুচি ২ টেবিল চামচ, মরিচগুঁড়া আধা চা-চামচ, হলুদগুঁড়া আধা চা–চামচ, ধনেগুঁড়া আধা চা-চামচ ও কাঁচা মরিচ ২টি।
তেলে পেঁয়াজ বাদামি করে ভেজে নিন। সব মসলা কষিয়ে তাতে অল্প পানি দিয়ে মাছ ও জলপাই দিন। সেদ্ধ হলে কাঁচা মরিচ দিয়ে নামিয়ে ফেলুন। ভাতের সঙ্গে পরিবেশন করুন।

=== ট্রেনযাত্রীকে রক্তাক্ত করে কি ‘বিশ্ববিদ্যালয়’ পাওয়া যায় ===
এ দেশে দাবিদাওয়া আন্দোলনে সড়ক আটকাতে হবে, এটিই যেন রেওয়াজ। সড়ক আটকানো ছাড়াও আন্দোলন হয়, সেই আন্দোলনের দাবি–দাওয়াকে গুরুত্বও দিতে হয়—তা আমাদের এখানে অনুপস্থিত। ঢাকা শহরের মতো জনবহুল ও ব্যস্ততম শহর আচমকা দাবিদাওয়ার আন্দোলনে গোটা দিন অচল হয়ে থেকেছে, এ রকম বহু উদাহরণ আছে।
গত তিন মাসে ঢাকা শহরের সবচেয়ে আলোচনার বিষয়বস্তু হচ্ছে—রাষ্ট্র সংস্কার। তবে সেটিও ছাপিয়ে গিয়ে ঢাকাকে এখন দাবি আদায়ের আন্দোলনের শহর বললে ভুল হবে না। প্রতিদিন একেক দল বা গোষ্ঠী বা পক্ষ রাস্তায় নেমে আসছে আর নিজেদের বিবিধ দাবি জানাচ্ছে। বরাবরের মতোই সেই এলাকা অচল হয়ে পড়ছে এবং তার পুরো প্রভাব পড়ছে গোটা ঢাকা শহরে। একেকটা দিন অচল হয়ে থাকায় যে কর্মঘণ্টার অপচয় হচ্ছে, তার অর্থমূল্য অপরিসীম।
আজকেও পুরো ঢাকা দুপুরের আগ থেকে বিকেল পর্যন্ত অচল হয়ে গিয়েছিল সরকারি তিতুমীর কলেজের শিক্ষার্থীদের আন্দোলনে। তাঁদের দাবি হচ্ছে, কলেজটিকে বিশ্ববিদ্যালয় হিসেবে ঘোষণা করতে হবে। এখন তাঁদের এ দাবি কতটা যৌক্তিক বা আদৌ যৌক্তিক কী না সেই আলোচনায় পড়ে আসছি।
তিতুমীর কলেজের বিক্ষোভকারী শিক্ষার্থীরা মহাখালীতে কয়েকটি সড়ক অবরোধ করেন। তাঁরা শুধু সড়ক অবরোধ করলে না হয় মানা যেত, যেহেতু এটিই এ দেশের রেওয়াজ! কিন্তু তাঁরা ওই এলাকার রেলপথও অবরোধ করলেন।
রেলপথ অবরোধের ঘোষণা কি তাঁরা আগেই দিয়েছিলেন? এমন কর্মসূচি ঘোষণা দিয়ে থাকলেও সেটির প্রচারণা কি তাঁরা যথাযথভাবে চালিয়েছিলেন? সেটি না হয়ে থাকলে ওই পথ দিয়ে চলন্ত ট্রেনের তো জানার কথা নয় সেই রেলপথ অবরোধের বিষয়টি। ফলে যা হওয়ার তা–ই হলো—রেলপথ দিয়ে ট্রেন ছুটে চলল।
রেলপথের ওপর থাকা অবরোধকারীদের নিরাপত্তার কথা ভেবে ট্রেনের গতিও কমালেন চালক। এরপরেও অবরোধকারীরা সেই ট্রেন থামাতে যা করলেন, তা খুবই ভয়াবহ।রেলপথের দুই পাশে দাঁড়িয়ে ট্রেন বরাবর পাথর ছোড়া শুরু করলেন কিছু বিক্ষোভকারী।
আলাদা বিশ্ববিদ্যালয়ের শিক্ষার্থী হওয়ার দাবিদার এসব আন্দোলনকারী কীভাবে ভাবলেন, এভাবে পাথর ছুড়ে ট্রেন থামানো যায়! আচমকা ট্রেন থামানোর যে সুযোগ নেই, সেটি নিশ্চয়ই তাঁদের না জানার কথা নয়। আর ট্রেনে পাথর মারলে কী হয়, সেটিও নিশ্চয়ই তাঁদের না জানার কথা নয়। ফলে তাঁদের ছোড়া পাথরের আঘাতে ট্রেনের বেশ কয়েকটি জানালার কাচ ভাঙল। শুধু তা–ই নয় সেই পাথরের আঘাতে রক্তাক্ত হয়েছে কয়েকজন যাত্রীও।
রক্তাক্ত যাত্রীদের ছবি সংবাদমাধ্যমে প্রকাশ পেয়েছে। নারী ও শিশুর চোখ-মুখ রক্তে ভরে গেছে। যাত্রাপথে এমন নিষ্ঠুরতা, নির্মমতার শিকার হতে হলো তাদের। তিতুমীর কলেজের আন্দোলনকারী কতিপয় শিক্ষার্থী দাবি আদায়ের কর্মসূচির নামে যা করলেন, তা কোনোভাবেই মেনে নেওয়া যায় না। পাথর ছোড়ার সময় এতগুলো শিক্ষার্থী একবারও ভাবলেন না যাত্রীদের কথা। এটি কি ব্যাঙকে মাথর ছুড়ে মেরে আনন্দ পাওয়ার খেলা!
অন্তর্বর্তীকালীন সরকার শুরু থেকে বারবার বলে আসছে যে কোনো দাবি থাকলে তাদের কাছে যেতে। তাদের কাছে আবেদন জানালে তা নিয়ে তারা আলোচনা করবে, বিবেচনা করে দেখবে।
কিন্তু আমরা দেখলাম কী,  তিতুমীর কলেজের শিক্ষার্থীরা তাঁদের দাবি জানাতে সরকারের কাছেই যেতে রাজি নন। বরং সরকারের প্রতিনিধিকে তাঁদের কাছেই আসতে হবে বলেও দাবি জুড়ে দিলেন। সরকারের প্রতিনিধি এসে তাঁদের সব শিক্ষার্থীর সঙ্গেই আলোচনায় বসতে হবে, তার আগপর্যন্ত অবরোধ চলতে থাকবে।
এ কেমন কথা! তাঁরা কি আসলে তাঁদের দাবি আদায় করতে চান? এরপর শহরজুড়ে চরম অচলাবস্থা তৈরি হলে তাঁদের একটি প্রতিনিধিদল ঠিকই সচিবালয়ে গেল আলোচনা করতে। সেটিই কেন তাঁরা শুরুতে করলেন না? কেন ঢাকার গুরুত্বপূর্ণ সড়ক আটকে দিয়ে মানুষের চরম ভোগান্তি তৈরি করলেন, কেন পাথর মেরে নারী ও শিশু ট্রেনযাত্রীকে রক্তাক্ত করলেন?
এর আগে আমরা দেখেছি, সাত কলেজকে নিয়ে আলাদা বিশ্ববিদ্যালয়ের দাবি নিয়ে রাস্তায় নেমেছিলেন কলেজগুলোর শিক্ষার্থীরা। তার মধ্যে তিতুমীর কলেজের শিক্ষার্থীরাও ছিলেন। তাঁদের টানা কয়েক দিন আন্দোলনেও ঢাকা শহরের একাংশ অচল হয়ে পড়েছিল।
তখন এক বিবৃতিতে শিক্ষা উপদেষ্টা বলেন, শিক্ষা খাতের যেকোনো গুরুত্বপূর্ণ সংস্কারের দাবি পূরণের সুদূরপ্রসারী প্রভাব থাকে এবং এর জন্য তাৎক্ষণিক সমাধান দেওয়া কঠিন। অথচ আন্দোলনকারীরা তাঁদের দাবিকেই সবচেয়ে অগ্রাধিকার দিয়ে শুধু রাস্তায় আন্দোলন করে তাৎক্ষণিক সমাধানযোগ্য মনে করছেন। এতে একদিকে যেমন রাস্তা অবরোধের ফলে অপরিসীম জনদুর্ভোগ হচ্ছে; সরকারও দাবিগুলো যথাযথ বিবেচনার সুযোগ পাচ্ছে না।
তিনি আরও বলেন, সমস্যাটির শুরু হয়েছে কয়েক বছর আগে ঢাকার সাতটি কলেজকে জাতীয় বিশ্ববিদ্যালয়ের আওতা থেকে বের করে ঢাকা বিশ্ববিদ্যালয়ে অন্তর্ভুক্ত করার একটি অবিবেচনাপ্রসূত সিদ্ধান্তের মাধ্যমে। এর ফলে ঢাকা বিশ্ববিদ্যালয় এবং সাত কলেজের উভয় পক্ষেরই সমস্যা তৈরি হয়েছে। যে কারণে ওই সাত কলেজের শিক্ষার্থীদের নানা অসুবিধা ও বৈষম্যের শিকার হতে হয়েছে। এগুলোর সুষ্ঠু সমাধান কী হতে পারে, তা বিবেচনায় ন্যূনতম কিছু সময়ের প্রয়োজন।
ইতিমধ্যে সাত কলেজের সমস্যা নিয়ে সরকার একটি কমিটি করেছে। শিক্ষার্থীদের প্রতিনিধিদলের সঙ্গে একাধিকবার আলোচনাও হয়েছে। তার মানে এটি স্পষ্ট, সরকার তাদের সমস্যার সমাধানের বিষয়ে কাজ করছে। সেটির অগ্রগতি কতটা, তা নিয়ে প্রশ্ন থাকতে পারে, প্রয়োজনে আরও আলোচনা হতে পারে উভয় পক্ষের মধ্যে।
কিন্তু একটি চলমান প্রক্রিয়ার মধ্যে সাত কলেজেরই একটি কলেজ কীভাবে আলাদা বিশ্ববিদ্যালয়ের দাবিতে সড়ক ও রেলপথ অবরোধ করে? এটি কি তাদের অবিবেচক বা ভুল সিদ্ধান্ত নাকি ‘উদ্দেশ্যপ্রণোদিত’ হয়েই সেটি করলেন?
এখন সাত কলেজের প্রতিটি কলেজই কি তাহলে আলাদা বিশ্ববিদ্যালয়ের দাবি নিয়ে রাস্তায় নামবে? কালকে কি আমরা দেখব ইডেন কলেজের ছাত্রীরাও নীলক্ষেতের রাস্তায় নেমে এসেছে আলাদা বিশ্ববিদ্যালয় করার দাবিতে? পরের দিন মিরপুরের রাস্তা অবরোধ করতে নেমে এসেছে সরকারি বাঙলা কলেজ? এভাবে অন্য কলেজগুলোও? এভাবে চলতে থাকলে তো দেশের এ-মাথা ও-মাথার জেলা-উপজেলার সব কলেজই নিজেদের বিশ্ববিদ্যালয় দাবি নিয়ে রাস্তায় নামা শুরু করবে!
তিতুমীর কলেজ বা সাত কলেজ একটি বিশ্ববিদ্যালয়ের অধিভুক্ত কলেজ, সেটি মেনে নিয়েই তো শিক্ষার্থীরা সেখানে ভর্তি হয়েছেন। এখন অধিভুক্ত হওয়ার কারণে নানা জটিলতা ও সমস্যা তৈরি হয়েছে। নানাভাবে সেগুলো সমস্যার সমাধান হতে পারে, সে অনুসারে আলোচনা ও পদক্ষেপ বা ব্যবস্থা গ্রহণ করা হবে। এর জন্য আছে স্ব স্ব কলেজ কর্তৃপক্ষ, আছে শিক্ষকবৃন্দ, আছে বিশ্ববিদ্যালয় কর্তৃপক্ষ এবং সর্বোপরি শিক্ষা মন্ত্রণালয়। শুরুতে কর্তৃপক্ষগুলোর সঙ্গেই কোনো আলোচনায় না গিয়ে সরাসরি দাবি আদায়ের জন্য সরকারকে বাধ্য করাও কতটা যৌক্তিক, সেই প্রশ্নও চলে আসে।
একটি শিক্ষা প্রতিষ্ঠান কলেজ থাকবে কী না, বিশ্ববিদ্যালয় হবে অর্থাৎ এর ‘স্ট্যাটাস’ কী হবে, সেটি কি শিক্ষার্থীদের নির্ধারণ করার কথা? একটি কলেজের ‘বিশ্ববিদ্যালয়’ হওয়ার কী কী যোগ্যতা বা সামর্থ্য আছে সেটিও তো গুরুত্বপূর্ণভাবে বিবেচনার বিষয়।
এখন সাত কলেজকে বা প্রতিটি কলেজকে স্বতন্ত্র বিশ্ববিদ্যালয় করে ফেললে তাঁদের সব সমস্যার সমাধান হয়ে যাবে, তা কী করে নিশ্চিত হলেন তাঁরা? জেলায় জেলায় বিশ্ববিদ্যালয় বানানোর যে ‘উচ্চশিক্ষার মেকি উন্নয়ন’ দেখানো হলো, সেসব বিশ্ববিদ্যালয়ের কী হাল তাঁরা কি তা জানেন না? তাঁরা কী করে ভাবলেন সড়ক ও রেলপথ অবরোধ করলে, ট্রেনে পাথর ছুড়লে কলেজটিকে বিশ্ববিদ্যালয় করার ঘোষণা চলে আসবে?
রাফসান গালিবপ্রথম আলোর সম্পাদকীয় সহকারী। ই-মেইল:[email protected]

=== সংস্কার মানে কি অদক্ষ সংস্থার প্রতিপালন ===
যেকোনো সরকারেরই প্রথম ১০০ দিনের কাজের অর্জন থাকে, লক্ষ্যমাত্রাও থাকে। অন্তর্বর্তী সরকারের কাজকর্মে সে রকম কোনো অর্জন ধরা পড়ছে না। কারণ, তাদের নিশানা ও কাজের মনোযোগে ঘাটতি যত না দোষের, তার চেয়েও বেশি সমালোচিত তাদের উদ্দেশ্যাবলির বিক্ষিপ্ততা।
সরকারের ভেতরেই তিনটি ধারার দর্শন প্রবহমান। একদল উপদেষ্টা মনে করছেন, কিছু সংস্কার শেষ করে এক অন্তর্ভুক্তিমূলক নির্বাচন দেওয়াই তাঁদের কাজ; যদিও এই দল সবচেয়ে দুর্বল ধারা।
দ্বিতীয় সম্প্রদায় মনে করছে, একটি বৈপ্লবিক ধারায় দেশকে নিয়ে তঁাদের মনমতো প্রজাতন্ত্রের পুনঃসংজ্ঞায়ন সম্ভব। তাঁরাই ঠিক করবেন নির্বাচনে কাকে রাখবেন, কাকে রাখবেন না।তৃতীয় ধারার উপদেষ্টারা কিছুটা বিভ্রান্ত এবং দীর্ঘমেয়াদি কোনো কাজে যুক্ত হতে চাইছেন না। কারণ, তাঁদের মেয়াদ যে কতটুকু, তা তাঁরা নিজেরাই বুঝতে পারেন না। এই ত্রিমুখী অনিশ্চয়তা অর্থনীতিকে আরও সংকটাপন্ন করবে।
কয়েকটি বিচিত্র উদাহরণ থেকে বোঝা যায় যে সরকার তার কাজে নিজেই বিভ্রান্ত। আওয়ামী সরকারের সবচেয়ে বড় ক্ষত ছিল ব্যাংকিং খাত, যার অদক্ষতা ও দুর্নীতির অন্যতম শিকড় ছিল সচিবালয়ে আর্থিক প্রতিষ্ঠান বিভাগ বা এফআইডির অবস্থান।
২০০১ সালে ক্ষমতায় আসার পর বিএনপি তার শাসনামলে এটিকে তুলে দিয়েছিল, যা ছিল আর্থিক খাতের উন্নয়নে এক যথার্থ পদক্ষেপ। কেন্দ্রীয় ব্যাংকের পাশাপাশি এফআইডির অবস্থান অনেকটা লর্ড ক্লাইভের দ্বৈত শাসনের মতো। ২০০৯ সালে ক্ষমতায় এসে আওয়ামী সরকার এই দ্বৈত শাসনের পুনঃপ্রবর্তন ঘটায়, যা ব্যাংকিং খাতের আরও অবনতি ঘটায়।
অর্থচোর ও লুটেরারা অর্থমন্ত্রীকে প্রভাবিত করে সচিবালয়ের মাধ্যমে কেন্দ্রীয় ব্যাংকের ওপর লাঠি ঘোরাত। সে জন্যই ২০০৯ সালের ২২ হাজার কোটি টাকার খেলাপি ঋণ শেষতক ২০২৪ সালে ২ লাখ ১২ হাজার কোটি টাকায় উঠেছিল।
শুধু এফআইডি-ই যে এর বড় কারণ তা নয়। কিন্তু এর মাতবরি কেন্দ্রীয় ব্যাংককে দুর্বল করেছে। গভর্নরকে বানানো হয়েছে সাক্ষীগোপাল। এ জন্য সরকারি ব্যাংকগুলোয় খেলাপির পরিমাণ শতকরা হিসাবে বেসরকারি ব্যাংকগুলোর খেলাপির চেয়ে চার গুণের বেশি। দক্ষতার প্রথম শর্ত হলো এফআইডি বিলুপ্ত করা। কিন্তু নতুন সরকার এফআইডিতে নতুন সচিবের পদায়ন দিয়ে আরও তাজা করার ব্রতে নেমেছে, যা এর সংস্কারবিমুখতা তুলে ধরে।
কম্পিউটার এক উন্নত যন্ত্র। কিন্তু যার তার হাতে তা তুলে দিলে উৎপাদনশীলতা বাড়ে না। সরকারি টেলিফোন সংস্থা বা টিঅ্যান্ডটির হাতে সব টেলিযোগাযোগের নিয়ন্ত্রণ জাতিকে দিয়েছে দুর্ভোগ, অপচয় ও দুর্নীতির পুরস্কার। টিঅ্যান্ডটির হাতে মোবাইল ফোন থাকলে যোগাযোগের বিপ্লব ঘটত না। অর্থনীতিও এত দূর এগিয়ে আসত না। সরকার–সমর্থিত মনোপলি সর্বদাই অদক্ষতা ও লুণ্ঠনের আখড়া।
এ রকম আরেকটি সংস্থার নাম বাংলাদেশ বিমান, যা ৫০ বছরেও সোজা হয়ে দাঁড়াতে পারেনি বা দাঁড়াতে চায়নি। এই বিমানকে নবনির্মিত তৃতীয় টার্মিনালের গ্রাউন্ড ও লাগেজ হ্যান্ডলিংয়ের দায়িত্ব দেওয়া হলো কী যুক্তিতে, তা এক বিস্ময়ের ব্যাপার। বাকি সব পরিচালনা জাপানি সংস্থাগুলোর হাতে দিয়ে সব ‘হংস মাঝে এই বককে’ কী করে ঢোকানো হলো, তা অনেক প্রশ্নের জন্ম দিয়েছে। কোথাও কি একটা ‘ডিল’ হয়েছে? সংস্কারমুখী এক সরকার কী করে এই পুরোনো পাপীকে এনে লাগেজ কাটার দায়িত্ব দিল?
সরকার প্রবাসীদের স্বাচ্ছন্দ্য বাড়াতে বদ্ধপরিকর। প্রবাসী শ্রমিকদের জন্য বিশেষ লাউঞ্জ ও নানা সুযোগ-সুবিধা দিয়ে সরকার অভূতপূর্ব দৃষ্টান্ত স্থাপন করেছে। আগের ‘শ্রমিকদরদি’ সরকারেরা এগুলো তাদের উন্নয়নের ধ্যানমগ্ন মস্তিষ্কে আনতে পারেনি কেন, সেটি আজ প্রশ্নের বিষয়।
এখন প্রবাসী শ্রমিককে ‘স্যার’ সম্বোধনেরও রীতি করে দেওয়া হয়েছে, যা অকল্পনীয়। কিন্তু সেই ‘স্যার’ যদি দেখেন যে তাঁর লাগেজ পেতে অহেতুক বিলম্ব হচ্ছে কিংবা তাঁর স্যুটকেস কাটা–ফাটা, তাহলে তাঁর তৃপ্তিও ফেটে যাবে। বিমানকে দায়িত্ব দিলে এটি হবেই। হয়তো প্রথম প্রথম কিছুদিন ওরা সাধু থাকবে। তারপর সেই পুরোনো রূপে ফিরে আসবে। দুই বছরের চুক্তিতে ঢুকে চিরস্থায়ী বন্দোবস্ত আদায় করে নেবে। কদিন বাদে দক্ষ জাপানি লোকজনের নানা অসিলায় সব কাজ থেকে তাড়াবে। কথাগুলো কেউ পাথরে লিখে রাখতে পারেন। প্রবাসীরা আশা করেছিল যে নতুন টার্মিনালে সবকিছুই বিশ্বমানের হবে। কিন্তু ‘বিমানই লাগেজ সামলাবে’ শুনে সেই স্বপ্ন এখন আতঙ্কে পরিণত হচ্ছে।
চারদিকে আজ তাত্ত্বিকের ছড়াছড়ি। কেউ হয়তো স্বদেশি কোম্পানি বিমানের কাজ পাওয়ার বিরোধিতা করাকে ‘স্বদেশের সঙ্গে বেইমানি’ বলে তত্ত্ব দিতে পারেন। অদক্ষ ও দুর্নীতিগ্রস্ত সংস্থা স্বদেশি বা বিদেশি যা–ই হোক না কেন, তার সমর্থন কোনো দেশপ্রেমের অঙ্গ নয়, বরং তা এদের সমর্থন করাই অর্থনীতির স্বার্থবিরোধী। রাষ্ট্রীয় মালিকানাধীন ব্যাংক কি রাষ্ট্রের স্বার্থে কাজ করে? নাকি কতিপয় সম্পদদস্যুর স্বার্থে কাজ করেছে?
টিঅ্যান্ডটির দরজায় ধরনা দিয়ে ফোনের সেবা পেতে হলে করিমন, ছমিরন বিবিরা ইহজনমে মুঠোফোন ব্যবহার করতে পারত না। সেটি গ্রামীণফোনের প্রবর্তক আজকের প্রধান উপদেষ্টা সবচেয়ে ভালো জানেন। তারপরও কেন এই অদক্ষ ও মার্কামারা দুর্নীতিগ্রস্ত সরকারি সংস্থাগুলোকে সব জায়গায় প্রশ্রয় দেওয়ার নাম সংস্কার নয়।
বাংলাদেশ পেট্রোলিয়াম করপোরেশন বা বিপিসি অদক্ষতা ও দুর্নীতির গুদাম। এটি জ্বালানি খাতকে জ্বালিয়ে দিয়েছে। এককালে এর ভেতরে অনুসন্ধান ও নিরীক্ষাকর্ম নিষিদ্ধ করা হয়েছিল। সংস্কারের ধাপেই এসব সংস্থাগুলোকে খতম করা উচিত ছিল জনস্বার্থেই। রাজনৈতিক দলগুলো ক্ষমতায় এলে আপস করবে। এদের সরাবে না। সেখানে দলবাজি আছে। রয়েছে ভোটের হিসাব। এদের অদক্ষতার দায়ভার শেষতক জনগণের কাঁধেই চাপানো হয়। করের টাকা দিয়ে লুণ্ঠিত ব্যাংকের পুনঃপুঁজিকরণ সম্পন্ন করা কিংবা বিপিসিকে টাকা দেওয়া একধরনের মৃদু মাপের দেশদ্রোহ।
নতুন সরকারের কর্মতালিকায় এগুলো আসছে না। শুধু দু–একজন উপদেষ্টা আর বাংলাদেশ ব্যাংকের গভর্নরের কাজ ছাড়া আর কারও কর্মে বা কথায় কোনো দীর্ঘমেয়াদি দিকনির্দেশনা পাওয়া যাচ্ছে না। বিশৃঙ্খলা, চাঁদাবাজি বা সিন্ডিকেটের দাপট না কমালে যে মূল্যস্ফীতি কমবে না, সে কথা বহু–উচ্চারিত হওয়ার পরও আজ স্বরাষ্ট্র উপদেষ্টা একেবারেই নিরামিষাশী। সেনাবাহিনী কিছুটা অক্সিজেন সরবরাহ করছে মাত্র। কিন্তু মূল কাজটি পুলিশ বিভাগের। রাজনৈতিক দল ক্ষমতায় না থাকার কারণে গোয়েন্দা বিভাগগুলোও কাজে আনন্দ পাচ্ছে না।
শুধু সাধারণ মানুষ নয়, খোদ ছাত্রনেতা ও সমন্বয়কদের মধ্যেও দিন দিন হতাশা বাড়ছে। ক্ষমতাপ্রাপ্ত কয়েকজন নেতা আসল কাজে মনোযোগ না দিয়ে নানামুখী বিদ্বেষ ও অস্থিরতা বাড়াচ্ছেন। এভাবে চললে ব্যবসায় বাঁচবে না, মানুষ কাজ পাবে না, সরকার কর পাবে না।
রাষ্ট্র চলবে কী করে? অদক্ষ ও দুর্নীতিগ্রস্ত সরকারি সব সংস্থার বিলুপ্তি ঘটিয়ে সব ব্যবস্থাপনায় ব্যক্তি খাতের প্রতিযোগিতামূলক অংশগ্রহণ না বাড়ালে অর্থনীতি গতিশীল হবে না। যোগ্যতা থাকার পরও যদি দেশি বা বিদেশি সংস্থাগুলো দেশীয় কর্মকাণ্ডে নিয়োগ না পায়, তাহলে বিদেশি বিনিয়োগও আসবে না, দেশের সুনাম ক্ষুণ্ন হয়ে রপ্তানিও বাড়বে না। কাটবে না রিজার্ভ সংকট। সংস্কারের মূল লক্ষ্য হোক যোগ্যতার ভিত্তিতে কাজ এবং চিহ্নিত অদক্ষ সংস্থাগুলোর অপসারণ।
●ড. বিরূপাক্ষ পালযুক্তরাষ্ট্রের স্টেট ইউনিভার্সিটি অব নিউইয়র্ক অ্যাট কোর্টল্যান্ডে অর্থনীতির অধ্যাপক

=== নির্বাচন ছাড়া গণতান্ত্রিক রূপান্তর সম্ভব নয় ===
অন্তর্বর্তী সরকারের ১০০ দিন উপলক্ষে প্রধান উপদেষ্টা ড. মুহাম্মদ ইউনূস জাতির উদ্দেশে দেওয়া ভাষণে নির্বাচন ও সংস্কার—দুটির ওপরই গুরুত্ব দিয়েছেন। তিনি বলেন, নির্বাচনী সংস্কারের সিদ্ধান্ত হয়ে গেলে খুব দ্রুত নির্বাচনের রোডম্যাপও (রূপরেখা) পাওয়া যাবে। প্রয়োজনীয় কিছু অত্যাবশ্যকীয় সংস্কারকাজ শেষ করেই নির্বাচনের আয়োজন করা হবে।
প্রধান উপদেষ্টা তাঁর ভাষণে গত ১০০ দিনে তাঁর সরকারের বিভিন্ন খাতে কার্যক্রম ও সাফল্যের ওপরও আলোকপাত করেছেন। তাঁর ভাষণে গুরুত্ব পেয়েছে জুলাই-আগস্ট অভ্যুত্থানে নিহত পরিবারের পুনর্বাসন ও আহত ব্যক্তিদের চিকিৎসার বিষয়টি। প্রধান উপদেষ্টা প্রত্যেক শহীদ পরিবারকে ৩০ লাখ টাকা দেওয়ার ঘোষণা দিয়েছেন, আহত ব্যক্তিদের সুচিকিৎসার ব্যবস্থা করার কথা বলেছেন। তাঁর এই আশ্বাসবাণী দ্রুত বাস্তবায়িত হবে, এটাই প্রত্যাশিত। চিকিৎসার দাবিতে ছাত্র-জনতার অভ্যুত্থানে আহত ব্যক্তিরা একবার রাজপথে বিক্ষোভ করেছেন। ফের যেন তঁাদের বিক্ষোভ করতে না হয়।
প্রধান উপদেষ্টা তাঁর ভাষণে গত ১০০ দিনে অর্থনীতি গতিশীল হয়েছে বলে জানিয়েছেন। কথাটি যদি তিনি আর্থিক খাতে শৃঙ্খলা ফিরিয়ে আনার বিভিন্ন উদ্যোগ, রিজার্ভে হাত না দিয়ে বিদেশি ঋণের কিস্তি পরিশোধ করা বা প্রবাসী আয়ে প্রবৃদ্ধি প্রসঙ্গে বলে থাকেন, সেটা ঠিকই আছে।
নিত্যপণ্যের দাম সহনীয় পর্যায়ে রাখতে যথাসাধ্য চেষ্টা করা হচ্ছে বলে মন্তব্য করেছেন প্রধান উপদেষ্টা। কিন্তু বাস্তবতা হলো, বিগত সরকারের আমলে নিত্যপণ্যের দামের যে ঊর্ধ্বগতি ছিল, তার লাগাম টেনে ধরা সম্ভব হয়নি সরকারের নানা পদক্ষেপ সত্ত্বেও। সরকারের নীতিনির্ধারকদের মনে রাখতে হবে, রাষ্ট্র সংস্কারের উদ্দেশ্যে যত ভালো উদ্যোগই নিন না কেন, জনগণের মৌলিক চাহিদা পূরণ করতে না পারলে কিংবা আইনশৃঙ্খলা পরিস্থিতির উন্নতি না হলে সেগুলো বাস্তবায়ন করা খুবই কঠিন।
প্রধান উপদেষ্টা রাষ্ট্রীয় সংস্কার ও নির্বাচনকে সমান্তরালভাবে এগিয়ে নেওয়া এবং আগামী কয়েক দিনের মধ্যে নির্বাচন কমিশন গঠিত হবে বলে জানিয়েছেন। তবে সংস্কারের মাত্রা ও পরিধি নিয়ে অন্তর্বর্তী সরকারের সঙ্গে রাজনৈতিক দলগুলোর মতপার্থক্য দৃশ্যমান। বিএনপিসহ বেশির ভাগ রাজনৈতিক দল মনে করে, একটি সুষ্ঠু নির্বাচনের জন্য যেটুকু সংস্কার প্রয়োজন, অন্তর্বর্তী সরকারের সেটুকুই করা উচিত।
লক্ষণীয় যে শুরুতে অন্তর্বর্তী সরকারের সঙ্গে রাজনৈতিক দলগুলোর যে আস্থার সম্পর্ক ছিল, সে অবস্থা আর আছে বলে মনে হয় না। কিছু কিছু ক্ষেত্রে ভুল-বোঝাবুঝি হয়েছে। প্রধান উপদেষ্টা বলেছেন, সংস্কারকাজ শেষ করে কত দ্রুত নির্বাচন হবে, সেটা নির্ভর করবে রাজনৈতিক দলগুলোর ঐকমত্যের ওপর।
প্রধান উপদেষ্টার ভাষণ বিএনপি, গণতন্ত্র মঞ্চ, বাম গণতান্ত্রিক জোটসহ অনেক রাজনৈতিক দলকে সন্তুষ্ট করতে পারেনি। তাঁদের বক্তব্য হলো নির্বাচনের রোডম্যাপ হলে সংস্কারকাজেও গতি আসবে। আমরা মনে করি, সংস্কার ও নির্বাচন—দুটো বিষয়েই সিদ্ধান্ত নিতে হবে রাজনৈতিক দলগুলোসহ সব পক্ষকে আস্থায় এনে। এখানে ভুল–বোঝাবুঝির কোনো সুযোগ নেই। ছাত্র-জনতার অভ্যুত্থানের মধ্য দিয়ে দেশবাসীর মধ্যে রাষ্ট্রকাঠামোর যে গণতান্ত্রিক রূপান্তরের আকাঙ্ক্ষা তৈরি হয়েছে, তা বাস্তবায়নে একটি অবাধ ও সুষ্ঠু নির্বাচনের বিকল্প নেই। আবার সুষ্ঠু নির্বাচন ও জনগণের গণতান্ত্রিক আকাঙ্ক্ষা বাস্তবায়নে প্রয়োজনীয় সংস্কারের কোনো বিকল্পও নেই। প্রধান উপদেষ্টা বলেছেন, নির্বাচনী ট্রেন চলতে শুরু করেছে, এটা আর থামবে না এবং অত্যাবশ্যকীয় সংস্কার শেষেই নির্বাচন। তাঁর বক্তব্যে নির্বাচন নিয়ে সুস্পষ্ট রূপরেখা না থাকলেও ইঙ্গিত ভালোভাবেই আছে।

=== শ্রীলঙ্কার পার্লামেন্টে অনূঢ়া সুনামি, বড় চ্যালেঞ্জ সামনে ===
দুই মাস আগে গত ২১ সেপ্টেম্বর অনুষ্ঠিত প্রেসিডেন্ট নির্বাচনে চমকপ্রদ জয়লাভ করেছেন অনূঢ়া কুমারা দিশানায়েকে। সেই বিজয়ের পর ১৪ নভেম্বরের পার্লামেন্ট নির্বাচনে ন্যাশনাল পিপলস পাওয়ারের (এনপিপি) ব্যাপক দুই-তৃতীয়াংশ বিজয়ও কম চমকপ্রদ নয়। এই নির্বাচনে তামিল ও মুসলিম জনগণ এনপিপিকে যে অভূতপূর্ব সমর্থন দিয়েছে, তা–ই বা কীভাবে ব্যাখ্যা করা যায়?
প্রথম নির্বাচনের অল্প পরেই দ্বিতীয় নির্বাচন হলে ব্যাপক প্রভাব পড়ে। তবু অনেকেই হিসাব-নিকাশ করে সংসদে এনপিপির নিরঙ্কুশ সংখ্যাগরিষ্ঠতা পাওয়ার সম্ভাবনা নিয়ে সন্দেহ প্রকাশ করেছিলেন। দৃশ্যত, এ কারণে তামিল ও মুসলিম সম্প্রদায়ের প্রতিনিধিদের নিয়ে একটি জাতীয় ঐক্যের সরকার গঠনের কৌশল নিয়েছিল দলটি। কিন্তু তাই বলে দলটি ১৫৯টি আসন পাবে, তা বোধ হয় কেউ ভাবেনি।
তামিলদের প্রাণকেন্দ্র বলে বিবেচিত জাফনা উপদ্বীপের ভোটারদের মধ্যে এনপিপি প্রথম হলো। একইভাবে শ্রীলঙ্কা মুসলিম কংগ্রেস তাদের দুর্গ কালমুনাইতে এনপিপির কাছে পরাজিত হয়েছে। তামিল ও মুসলিম সম্প্রদায়ের মধ্যে এমন করে হৃদয় পরিবর্তনটি বাইরের লোকদের কাছে বিভ্রান্তিকর। তবে এই দুটি সম্প্রদায়ের নেতারা সাধারণ নির্বাচনী প্রচারণার শেষের দিকে এমন একটি বিপদ আঁচ করেছিলেন।
কিছু তামিল নেতা তাই তাঁদের সম্প্রদায়ের প্রতি আহ্বান জানিয়েছিলেন, ব্যবস্থা বদলের যে আহ্বান দক্ষিণ জানাচ্ছে, তামিল জাতীয়তাবাদকে সেখানে বিলীন হতে দেবেন না।
মুসলিম নেতারাও নিজ সম্প্রদায়কে সতর্ক করেছিলেন, ব্যবস্থা পরিবর্তনের নামে মুসলিম রাজনৈতিক নেতৃত্ব যেন নির্মূল হয়ে না যায়। এমনকি এনপিপির বিরুদ্ধে জাতিগত সংবেদনশীল মিথ্যা অভিযোগও ছড়ানো হয়েছিল। তবু দুটি সম্প্রদায় নেতাদের আবেদন প্রত্যাখ্যান করেছে।
প্রেসিডেন্ট নির্বাচন ও সংসদ নির্বাচনের মধ্যবর্তী সময়ের মধ্যে সিংহলি সম্প্রদায়ের মধ্যে মানসিক পরিবর্তন ছিল পরিমাণগত। তবে সংখ্যালঘুদের মধ্যে এই পরিবর্তন ঘটেছে পরিমাণগত ও গুণগত উভয়ভাবেই। তামিল নেতাদের দাবি অনুযায়ী, ফেডারেল ব্যবস্থা প্রবর্তন, উত্তর ও পূর্ব প্রদেশের একীভূতকরণ এবং সংবিধানের ত্রয়োদশ সংশোধনীর পূর্ণ বাস্তবায়ন হয়নি। তা সত্ত্বেও এনপিপির আহ্বান গ্রহণ করেছে তামিল জনগণ।
এর আগে পার্লামেন্টে দুই–তৃতীয়াংশ বা ততোধিক আসন পেয়েছে একাধিক দল। কিন্তু কোনো দলই বর্তমান বিজয়ের জন্য জেভিপির মতো এত বড় ত্যাগ স্বীকার করেনি। গত ছয় দশকে অনূঢ়ার দল জেভিপির প্রতিষ্ঠাতা নেতা রোহানা বিজয়বীরসহ প্রায় ৭০ হাজার মানুষ অতীতের দুটি সরকার পরিচালিত দুই রক্তক্ষয়ী দমন-পীড়নে প্রাণ দিয়েছেন। এ সপ্তাহে জেভিপি শেষ পর্যন্ত সম্পূর্ণ ক্ষমতার সঙ্গে শাসনক্ষমতায় ফিরে এল।
জেভিপি ১৯৯৪ সাল থেকে নির্বাচনে অংশগ্রহণ করে আসছে কোনো সাফল্য ছাড়াই। তবে সাবেক প্রেসিডেন্ট গোতাবায়া রাজাপক্ষে অনূঢ়ার জোট এনপিপির ‘বিপ্লব’ শুরু করার জন্য পরিবেশ তৈরি করে দেওয়ায় অবদান রেখেছেন। তাঁর অযৌক্তিক কর্মকাণ্ড এক অভূতপূর্ব অর্থনৈতিক সংকট ডেকে আনে। এর ফলে রাজনৈতিক দলগুলো এত দিন যেভাবে রাজনীতি করে এসেছে, জনগণ সেই ঐতিহ্যগত বন্ধন ভেঙে বের হয়ে আসে। ২০২২ সালের গণ–অভ্যুত্থানও এর জন্য সহায়ক ছিল। অবশেষে শ্রীলঙ্কার মানুষ জেভিপিতে একটি নতুন রাজনৈতিক নেতৃত্ব খুঁজে পেয়েছে।
এ সময়ের মধ্যে জেভিপি তার নীতিকাঠামোকে সমাজতন্ত্র থেকে সামাজিক গণতন্ত্রে পরিবর্তন করেছে। ব্যবস্থার বদল চায়—এমন কয়েক ডজন গ্রুপের সঙ্গে মিলে ২০১৯ সালে গঠন করে এনপিপি জোট। বুদ্ধিজীবীদের মধ্যে অনেকেই এই পরিবর্তন বুঝতে ব্যর্থ হয়েছেন। তাঁরা উল্টো প্রশ্ন করেছেন, ‘৩ শতাংশের দল ৫০ শতাংশে পরিণত হবে কেমন করে?’ তাঁরা সাধারণ মানুষের মধ্যে এই নতুন রাজনৈতিক সম্ভাবনা ধরতেই পারেননি।
গঠনের পর থেকে জেভিপি ৬০ বছর ধরে বহু চ্যালেঞ্জের মুখোমুখি হয়েছে। তবে এনপিপি নেতৃত্বের সামনে এখন তার চেয়েও বড় চ্যালেঞ্জ অপেক্ষা করছে। শ্রীলঙ্কা এখন এক দেউলিয়া দেশ। সে দেশের রাষ্ট্রযন্ত্র হাড়ে–মজ্জায় দুর্নীতিগ্রস্ত। এই দেশকে এক করে প্রেসিডেন্ট অনূঢ়াকে বিপুল পরিমাণ বিদেশি ঋণ পরিশোধ করার ব্যবস্থা করতে হবে। আর সঙ্গে আশা-আকাঙ্ক্ষা পূরণ করতে হবে তাঁর আর তাঁর দলের ওপর আস্থা রাখা জনগণের। যত বড় বিজয়, প্রত্যাশার তত চাপ। এ এক বিপজ্জনক রাজনৈতিক খেলা।
●মোহাম্মদ আইয়ুবশ্রীলঙ্কার সাংবাদিক
ডেইলি মিরর অনলাইন থেকে নেওয়া, ইংরেজি থেকে অনূদিত

=== মিরপুর শাখা বন্ধের সিদ্ধান্ত নিল প্রিমিয়ার লিজিং, দেবে না লভ্যাংশ ===
ক্রমাগত লোকসান দিচ্ছে প্রিমিয়ার লিজিং। এ পরিস্থিতিতে রাজধানীর মিরপুর শাখা বন্ধ করে দেওয়ার সিদ্ধান্ত নিয়েছে কোম্পানিটি। একই সঙ্গে ২০২৩ সালের জন্য লভ্যাংশ দেবে না কোম্পানিটি। সেই বছর কোম্পানিটির লোকসান বেড়ে যাওয়ায় এ সিদ্ধান্ত নিয়েছে তারা।
গতকাল সোমবার (১৮ নভেম্বর) অনুষ্ঠিত কোম্পানিটির পরিচালনা পর্ষদের বৈঠকে সর্বশেষ বছরের নিরীক্ষিত আর্থিক প্রতিবেদন পর্যালোচনা ও অনুমোদনের পর লভ্যাংশের এ সিদ্ধান্ত নেওয়া হয়।
২০২৩ সালে প্রিমিয়ার লিজিংয়ের শেয়ারপ্রতি সমন্বিত লোকসান হয়েছে ২৮ টাকা ৫৫ পয়সা; আগের বছর যা ছিল ১৫ টাকা ৯৭ পয়সা। অর্থাৎ ২০২৩ সালের কোম্পানিটির লোকসান বেড়েছে।
কোম্পানিটির বার্ষিক সাধারণ সভা (এজিএম) আগামী ২৬ ডিসেম্বর ডিজিটাল প্ল্যাটফর্মে অনুষ্ঠিত হবে। এর জন্য রেকর্ড তারিখ নির্ধারণ করা হয়েছে ৯ ডিসেম্বর।
একই সঙ্গে চলতি বছরের প্রথম তিন প্রান্তিকের আর্থিক প্রতিবেদন প্রকাশ করেছে প্রিমিয়ার লিজিং। দেখা যাচ্ছে, চলতি বছরের প্রথম তিন প্রান্তিকে, অর্থাৎ ৯ মাসেও প্রিমিয়ার লিজিং লোকসানের ধারায় আছে। এ সময়ে কোম্পানিটির সমন্বিত লোকসান হয়েছে ৬ টাকা ২২ পয়সা; আগের বছরের একই সময়ে যা ছিল ৫ টাকা ৭৯ পয়সা।
একই সময়ে প্রিমিয়ার লিজিংয়ের শেয়ারপ্রতি দায়ও বেড়েছে। গত এক বছরে প্রিমিয়ার লিজিংয়ের শেয়ারের সর্বোচ্চ দাম ছিল ৭ টাকা ৭০ পয়সা আর সর্বনিম্ন দাম ছিল ৩ টাকা ২০ পয়সা।
২০১৬ ও ২০১৭ সালে প্রিমিয়ার লিজিং ৫ শতাংশ হারে নগদ লভ্যাংশ দিয়েছে। এ ছাড়া ২০১৫ থেকে ২০১৮ সাল পর্যন্ত ৫ শতাংশ হারে স্টক লভ্যাংশ দিয়েছে কোম্পানিটি।

=== শেয়ার প্রতি ২০ পয়সা লভ্যাংশ দেবে আইসিবি ===
গত অর্থবছরে মুনাফা কমেছে ইনভেস্টমেন্ট করপোরেশন অব বাংলাদেশ লিমিটেডের (আইসিবি)। এ পরিস্থিতিতে গত ৩০ জুন সমাপ্ত অর্থবছরের জন্য ২ শতাংশ নগদ লভ্যাংশ দিয়েছে তারা।
গত রোববার অনুষ্ঠিত আইসিবির পরিচালনা পর্ষদের বৈঠকে সর্বশেষ হিসাববছরের নিরীক্ষিত আর্থিক প্রতিবেদন পর্যালোচনা ও অনুমোদনের পর লভ্যাংশসংক্রান্ত এ সিদ্ধান্ত নেওয়া হয়। ঢাকা স্টক এক্সচেঞ্জের (ডিএসই) ওয়েবসাইট সূত্রে এ খবর পাওয়া গেছে।
ডিএসইর ওয়েবসাইটের তথ্যানুসারে, সর্বশেষ বছরে সমন্বিতভাবে কোম্পানিটির শেয়ারপ্রতি আয় (ইপিএস) হয়েছে ৩৮ পয়সা। আগের বছর সমন্বিতভাবে শেয়ারপ্রতি ৮৯ পয়সা আয় হয়েছিল। এ ছাড়া একই সময়ে কোম্পানিটির শেয়ারপ্রতি নিট সম্পদমূল্য (এনএভিপিএস) ছিল ৫১ টাকা ৯৫ পয়সা।
আগামী ২১ ডিসেম্বর সকাল সাড়ে ১০টায় ডিজিটাল প্ল্যাটফর্মে কোম্পানিটির বার্ষিক সাধারণ সভা (এজিএম) অনুষ্ঠিত হবে। সে জন্য রেকর্ড তারিখ নির্ধারণ করা হয়েছে ৫ ডিসেম্বর।
গত এক বছরে আইসিবির শেয়ারের সর্বোচ্চ দাম ছিল ৮৭ টাকা ৬০ পয়সা আর সর্বনিম্ন দাম ছিল ৪৭ টাকা ৬০ পয়সা। ২০২৩ সালে কোম্পানিটি ২ দশমিক ৫০ শতাংশ, ২০২২ সালে ৫ শতাংশ, ২০২১ সালে ১১ শতাংশ, ২০২০ সালে ৫ শতাংশ নগদ লভ্যাংশ দিয়েছে। তার আগের কয়েক বছরে কোম্পানিটি ৩০ শতাংশ নগদ লভ্যাংশ দিয়েছে।
এ ছাড়া কোম্পানিটি ২০২৩ সালে ২ দশমিক ৫০ শতাংশ, ২০২২ সালে ৫ শতাংশ, ২০২০ সালে ৫ শতাংশ, ২০১৯ সালে ১০ শতাংশ নগদ লভ্যাংশ দিয়েছে। তার আগে অবশ্য কোম্পানিটি গড়ে ২৫ শতাংশের বেশি হারে নগদ লভ্যাংশ দিয়েছে।
অর্থাৎ দেখা যাচ্ছে, ২০১৭ সালের পর থেকে আইসিবির লভ্যাংশ দেওয়ার হার কমেছে।

=== মিথ্যা বয়ান, ভয়ের পরিবেশ ও উন্নয়ন আচ্ছন্নতায় সৃষ্টি হয় কর্তৃত্ববাদী শাসক: দেবপ্রিয় ভট্টাচার্য ===
বেসরকারি গবেষণা সংস্থা সেন্টার ফর পলিসি ডায়ালগের (সিপিডি) সম্মাননীয় ফেলো দেবপ্রিয় ভট্টাচার্য বলেছেন, তিনটি উপাদানের ওপর ভিত্তি করে কর্তৃত্ববাদী শাসক তৈরি হয়। প্রথমত, মিথ্যা বয়ান; দ্বিতীয়ত, ভয়ের পরিবেশ এবং তৃতীয়ত, উন্নয়নের আচ্ছন্নতা। এই তিনটিই হলো কর্তৃত্ববাদী শাসকের মূল উপাদান।
আজ সোমবার রাজধানীর সোনারগাঁও হোটেলে তিন দিনব্যাপী বে অব বেঙ্গল কনভার্সন বা বঙ্গোপসাগর সংলাপের সমাপনী দিনের আলোচনা সভার এক অধিবেশনে দেবপ্রিয় ভট্টাচার্য এ কথা বলেন। এদিন দুপুরে আয়োজিত অধিবেশনে দেবপ্রিয় ভট্টাচার্য একক বক্তা ছিলেন। সেন্টার ফর গভর্ন্যান্স স্টাডিজ (সিজিএস) তিন দিনব্যাপী এই সংলাপের আয়োজন করেছে।
দেবপ্রিয় ভট্টাচার্য বর্তমানে অন্তর্বর্তী সরকার কর্তৃক গঠিত অর্থনীতিসংক্রান্ত শ্বেতপত্র প্রণয়ন কমিটির প্রধানের দায়িত্ব পালন করছেন।
দেবপ্রিয় ভট্টাচার্য আরও বলেন, ‘কয়েক মাস আগে আমরা দেখেছি, বাংলাদেশের ছাত্র-জনতা কীভাবে দেড় দশকের কর্তৃত্ববাদী শাসককে ক্ষমতা থেকে নামিয়েছে। কর্তৃত্ববাদী শাসক ভিন্নমতের গোষ্ঠীকে দমন করে। সবকিছু নিজের কর্তৃত্বে রাখতে চায়। এমনকি গণমাধ্যম, সুশীল সমাজ ও বেসরকারি খাতের ব্যবসায়ী সমাজকে নিজেদের (কর্তৃত্ববাদী) সিস্টেমে অন্তর্ভুক্ত করে।’
দেবপ্রিয় ভট্টাচার্যের মতে, ‘মিথ্যা শুরু হয় তথ্যের বিচ্যুতি দিয়ে। যেমন বিনিয়োগ, কর্মসংস্থানের ফোলানো–ফাঁপানো সংখ্যা দেখানো হয়। এর ধারাবাহিকতায় জিডিপি ও প্রবৃদ্ধিতে একই অবস্থা দেখানো হয়। এ ছাড়া কর্তৃত্ববাদী সরকার নিজেদের ধারাবাহিকতা রক্ষায় ভয়ের পরিবেশ তৈরি করে। যেখানে আপনি নিজের সামাজিক অবস্থান হারাবেন, নিজের পরিচয় হারিয়ে ফেলবেন, নিজের নিরাপত্তা হুমকিতে থাকবে। এমন পরিস্থিতিতে আপনি যদি কিছু বলেন, তাহলে আপনাকে তুলে নেওয়া হবে, আপনার আত্মীয়স্বজন আপনাকে খুঁজে পাবেন না। আমরা বাংলাদেশে আয়নাঘরের কথা শুনেছি।’
দেবপ্রিয় আরও বলেন, কর্তৃত্ববাদী শাসকদের কিছু উন্নয়ন দেখাতে হয়। এটি উন্নয়নের আচ্ছন্নতা। উন্নয়নের সুফল সব শ্রেণির মানুষের কাছে যায় না। তবে কর্তৃত্ববাদী শাসক অলিগার্ক তৈরি করে। রাজনীতিবিদেরা মনে করেন, তাঁরা অলিগার্কদের সৃষ্টি করেছেন। একটা সময় দেখা যায়, অলিগার্করা শাসকদের নিয়ন্ত্রণ করছেন। এমন পরিস্থিতিতে অর্থনীতির সমস্যা হলো, উন্নয়ন অন্তর্ভুক্তিমূলক হয় না। বৈষম্য বাড়িয়ে দেয়। দিন শেষে বিনিয়োগের জন্য পর্যাপ্ত সম্পদ বরাদ্দ দেওয়া যায় না। শিক্ষা, স্বাস্থ্য ও সামাজিক নিরাপত্তায় পর্যাপ্ত সরকারি অর্থ দেওয়া যায় না। ঠিক এটাই ঘটেছে বাংলাদেশে। পর্যাপ্ত বিনিয়োগ না হওয়ায় দুর্বল শিক্ষাব্যবস্থা তৈরি হয়, যা বাজারের সঙ্গে সংগতিপূর্ণ নয়। কেন সরকারি চাকরির কোটা নিয়ে এত কিছু হলো? পর্যাপ্ত বেসরকারি বিনিয়োগ না হওয়ায় অর্থনীতি টেকসই হয়নি। ফলে বেসরকারি খাত কাঙ্ক্ষিত কর্মসংস্থান সৃষ্টি করতে পারেনি। অন্যদিকে কিছু ক্ষেত্রে সরকারি চাকরি পার্টির ক্যাডারে পরিণত হয়ে গেছে।
দেবপ্রিয় ভট্টাচার্য বলেন, ‘কর্তৃত্ববাদী সরকারের পতনের পর গণতন্ত্র প্রতিষ্ঠার মিশ্র অভিজ্ঞতা আছে। আরব বসন্ত–পরবর্তী পরিস্থিতি দেখেছি। আবার দক্ষিণ–পূর্ব এশিয়া, লাতিন আমেরিকা এবং কিছু ক্ষেত্রে সাবসাহারা দেশগুলোয় সফল গণতন্ত্রে উত্তরণ দেখেছি।’

=== আইফোনের তথ্য নিরাপদ রাখতে নতুন নিরাপত্তা–সুবিধা ===
আইফোনের নিরাপত্তাব্যবস্থা সাধারণত অ্যান্ড্রয়েড অপারেটিং সিস্টেমে চলা ফোনের তুলনায় শক্তিশালী। এ জন্য আইওএসের প্রায় সব সংস্করণেই নিরাপত্তাব্যবস্থা হালনাগাদ করে থাকে অ্যাপল। এবার আইফোন চুরি বা হারিয়ে গেলেও ব্যবহারকারীর তথ্য নিরাপদ রাখতে আইওএস ১৮ অপারেটিং সিস্টেমের সফটওয়্যার হালনাগাদ করেছে অ্যাপল। নতুন এ হালনাগাদে ইনঅ্যাকটিভিটি রিবুট সুবিধা যুক্তের পাশাপাশি স্টোলেন ডিভাইস প্রোটেকশন–সুবিধা উন্নত করা হয়েছে বলে জানিয়েছে প্রতিষ্ঠানটি।
ইনঅ্যাকটিভিটি রিবুট নামের নতুন নিরাপত্তা–সুবিধা চালুর ফলে আইফোন তিন দিন পর্যন্ত আনলক করা না হলে স্বয়ংক্রিয়ভাবে রিবুট হয়ে যাবে। ফলে আইফোনে চালু থাকা সব অ্যাপ স্বয়ংক্রিয়ভাবে বন্ধ হয়ে যাওয়ার পাশাপাশি গুরুত্বপূর্ণ সব তথ্যও লক হয়ে যাবে। আর তাই আইফোন হারিয়ে বা চুরি হলেও ব্যবহারকারীর তথ্য কেউ জানতে পারবেন না।
অ্যাপলের স্টোলেন ডিভাইস প্রোটেকশন–সুবিধা চালু থাকলে আইফোন চুরির পর পাসকোড জানা থাকলেও ব্যবহারকারীদের ফেসআইডি ও আঙুলের ছাপ ছাড়া অ্যাপল আইডি পরিবর্তন করা যায় না। শুধু তা-ই নয়, চুরি যাওয়া আইফোনের পাসকোড পরিবর্তন বা ‘ফাইন্ড মাই আইফোন’ নিরাপত্তা–সুবিধা কেউ বন্ধ করতে পারে না। এতে আইফোনের মালিক চুরি যাওয়া আইফোনের অবস্থান দ্রুত শনাক্ত করার পাশাপাশি নিজেদের বিভিন্ন অ্যাকাউন্ট সাময়িকভাবে অকার্যকর করতে পারেন। নতুন হালনাগাদে স্টোলেন ডিভাইস প্রোটেকশন–সুবিধাটি সেটিংসের পাশাপাশি সেটআপের সময়ও স্বয়ংক্রিয়ভাবে দেখতে পারবেন ব্যবহারকারীরা। ফলে আইফোন সেটআপের সময় সহজেই সুবিধাটি চালু করা যাবে।
সূত্র: ইন্ডিয়া টুডে

=== চাঁদের অন্যদিকে আগ্নেয়গিরির শিলা খুঁজে পাওয়ার দাবি ===
পৃথিবী থেকে শুধু চাঁদের একদিক দেখা যায়। ফলে চাঁদের অন্যদিকে কী আছে, তা জানার সুযোগ কম। চাঁদের যে দিকটি আমরা পৃথিবী থেকে দেখার সুযোগ পাই না, সেই দিক থেকে বেশ কিছু নমুনা সংগ্রহ করেছে চীনের ল্যান্ডার যান। সেই নমুনা পর্যালোচনা করে চাঁদের বুকে আগ্নেয়গিরির নির্গত লাভা থেকে গঠিত শিলা বা আগ্নেয়শিলার সন্ধান পাওয়ার দাবি করেছেন যুক্তরাষ্ট্র ও চীনের একদল গবেষক।
চীনের একাডমি অব সায়েন্সেসের নেতৃত্বে যুক্তরাষ্ট্র ও চীনের গবেষকেরা যৌথভাবে চাঁদের অন্যদিকের তথ্য জানতে গবেষণা করছেন। চাঁদ থেকে সংগ্রহ করা নমুনা রেডিওমেট্রিক ডেটিং পদ্ধতির মাধ্যমে বিশ্লেষণ করে তাঁরা জানিয়েছেন, ৪২০ কোটি বছরের আগে হওয়া এক অগ্ন্যুৎপাতের ফলে আগ্নেয়গিরির শিলাটি তৈরি হয়েছে। এর পাশাপাশি প্রায় ২৮৩ কোটি বছর আগে আরও একটি অগ্ন্যুৎপাতের প্রমাণও পেয়েছেন তাঁরা। ‘নেচার অ্যান্ড সায়েন্স’ সাময়িকীতে এ গবেষণার তথ্য প্রকাশ করা হয়েছে।
চাঁদের অন্যদিকে আগ্নেয়গিরির শিলা খুঁজে পাওয়ার বিষয়ে চীনের ইনস্টিটিউট অব জিওলজি ও জিওফিজিকসের অধ্যাপক কিউলি লি বলেন, ‘অবিশ্বাস্যভাবে এটি একটি উত্তেজনাপূর্ণ গবেষণা। এটি চাঁদ ও গ্রহ বিজ্ঞানের জন্য বেশ গুরুত্বপূর্ণ।’
প্রসঙ্গত, পৃথিবী থেকে চাঁদের যে দিকটি আমরা দেখতে পাই, সেখানকার অনেক তথ্য আছে বিজ্ঞানীদের কাছে। কিন্তু অন্যদিকের তথ্য নেই বললেই চলে। আর তাই অন্যদিকের তথ্য জানতে গত মে মাসে ‘চেংয়ি ৬’ মিশনের মাধ্যমে চাঁদে ল্যান্ডার যান পাঠিয়েছিল চীন। প্রায় দুই মাস চাঁদের বিভিন্ন নমুনা সংগ্রহ করে পৃথিবীতে ফিরে এসেছে ল্যান্ডার যানটি।
সূত্র: এনডিটিভি

=== গুগল ডকসে যুক্ত হলো এআই ইমেজ জেনারেটর, যে সুবিধা পাওয়া যাবে ===
গুগল ওয়ার্কস্পেসের বিভিন্ন টুলের মধ্যে গুগল ডকস অন্যতম। অনলাইনে সংরক্ষণ করা থাকায় খুব সহজেই যেকোনো স্থান থেকে গুগল ডকসে থাকা তথ্য ব্যবহার করা যায়। অনলাইনে সংরক্ষণ করা তথ্যকে আকর্ষণীয় করতে গুগল ডকসে থাকা বিভিন্ন ফাইলে ছবিও যুক্ত করেন অনেকে। তাই এবার গুগল ডকসে নিজেদের তৈরি জেমিনি ইমেজ জেনারেটর যুক্ত করেছে গুগল। নতুন এ সুবিধা চালুর ফলে গুগল ডকসে থাকা তথ্য অনুযায়ী স্বয়ংক্রিয়ভাবে ছবি তৈরি করে ফাইলে যুক্ত করা যাবে।
গুগলের তথ্যমতে, নতুন এ সুবিধা প্রাথমিকভাবে শুধু অর্থের বিনিময়ে ওয়ার্কস্পেস ব্যবহারকারীদের জন্য চালু করা হয়েছে। সুবিধাটি ব্যবহারের জন্য গুগল ওয়ার্কস্পেসে জেমিনি বিজনেস, এন্টারপ্রাইজ, এডুকেশন, এডুকেশন প্রিমিয়াম বা গুগল ওয়ান এআই প্রিমিয়াম অ্যাড-অন যুক্ত করতে হবে। এটি মূলত ক্লিপ আর্ট তৈরির এআই টুল।
ডকসে এআই দিয়ে ক্লিপ আর্ট ছবি তৈরির জন্য প্রথমে ওপরে থাকা ইনসার্ট মেনুতে ট্যাপ করতে হবে। এরপর ইমেজ নির্বাচন করে হেল্প মি ক্রিয়েট অ্যান ইমেজ মেনু নির্বাচন করতে হবে। এরপর একটি সাইডবার চালু হবে। এই সাইডবারে ব্যবহারকারী তাঁর প্রয়োজন অনুসারে ক্লিপ আর্ট তৈরির জন্য বর্ণনা লিখতে পারবেন। এ ছাড়া ফটোগ্রাফি বা স্কেচের মতো আর্টশৈলী বেছে নেওয়া যাবে। প্রয়োজন অনুযায়ী স্কয়ার, আড়াআড়ি বা লম্বাকৃতির ইমেজের বিন্যাস ঠিক করা যাবে। এ ছাড়া চাইলে কভার ইমেজও তৈরি করা যাবে।
সূত্র: দ্য ভার্জ

=== দেশের বাজারে এআই প্রযুক্তির নতুন দুই ওয়াশিং মেশিন ===
বাংলাদেশের বাজারে কৃত্রিম বুদ্ধিমত্তা (এআই) প্রযুক্তিনির্ভর দুটি ওয়াশিং মেশিন এনেছে স্যামসাং ইলেকট্রনিকস। ডব্লিউডব্লিউ৮০এজি এবং ডব্লিউডব্লিউ৯০টি৫ মডেলের ওয়াশিং মেশিন দুটিতে ডিজিটাল ইনভার্টার প্রযুক্তির শক্তিশালী চুম্বক ব্যবহার করায় তুলনামূলক কম বিদ্যুৎ খরচ হওয়ার পাশাপাশি শব্দও কম হয়। ওয়াশিং মেশিন দুটির দাম ধরা হয়েছে যথাক্রমে ৭১ হাজার ৯০০ টাকা ও ৮৯ হাজার ৯০০ টাকা। আজ বুধবার এক সংবাদ বিজ্ঞপ্তিতে এ তথ্য জানিয়েছে স্যামসাং ইলেকট্রনিকস।
সংবাদ বিজ্ঞপ্তিতে বলা হয়েছে, ৯ কেজি ধারণক্ষমতার ডব্লিউডব্লিউ৯০টি৫ মডেলের ওয়াশিং মেশিনে এআই ইকোবাবল সুবিধা থাকায় কম তাপমাত্রায় বেশি বুদ্‌বুদ তৈরি হয়, যা কাপড়ের মান ঠিক রাখে। এ ছাড়া ‘অ্যাড ওয়াশ’ অপশন থাকায় ব্যবহারকারীরা সহজেই ওয়াশিং সাইকেলের মধ্যেই আরও কাপড় বা ডিটারজেন্ট/সফটনার যোগ করতে পারবেন। শুধু তা-ই নয়, ব্যবহারকারীরা চাইলে ওয়াই-ফাই নেটওয়ার্কের মাধ্যমে যেকোনো স্থান থেকে যন্ত্রটি নিয়ন্ত্রণ করতে পারবেন। অপরদিকে ডব্লিউডব্লিউ৮০এজি মডেলের ওয়াশিং মেশিনটিতে রয়েছে ইকোবাবল, হাইজিন স্টিম ও কুইক ওয়াশ সুবিধা।
নতুন ওয়াশিং মেশিনের বিষয়ে স্যামসাংয়ের কনজ্যুমার ইলেকট্রনিকস বিভাগের পরিচালক এবং ব্যবসাপ্রধান শাহরিয়ার বিন লুৎফর জানিয়েছেন, কৃত্রিম বুদ্ধিমত্তা বা এআই প্রযুক্তি বিভিন্ন প্রতিবন্ধকতা দূর করতে পারে। স্যামসাংয়ের নতুন ওয়াশিং মেশিন দুটি এর উৎকৃষ্ট উদাহরণ। বিদ্যুৎ-সাশ্রয়ী নতুন ওয়াশিং মেশিনগুলো স্বাচ্ছন্দ্যে কাপড় পরিষ্কার করতে পারে।

=== ব্রিটিশ রাজপরিবারে প্রিন্স হ্যারির দুঃখগাথা জীবন ===
ইংল্যান্ডের প্রিন্স চার্লসের জন্ম হয়েছিল রাজা হওয়ার জন্য। কিন্তু রাজা হলেন যখন, তখন তিনি অবসরজীবনের দিকে পা বাড়িয়েছেন। এই তো সেদিনের কথা, রানি এলিজাবেথের মৃত্যুর পর তিনি হলেন ইংল্যান্ডের রাজা। বছর দুই না যেতেই শুরু হলো নতুন এক নাটক, যেন রাজপরিবারে নেমে এসেছে অশান্তির কালো ছায়া। দুঃখ যখন আসে, তখন ধনী-গরিব, রাজা-প্রজা কাউকেই ছাড়ে না—এ কথাই যেন প্রমাণিত হতে চলেছে ইংল্যান্ডের রাজপরিবারে। গণমাধ্যমে আজকাল শুধু প্রিন্স হ্যারি আর হ্যারির নাম শোনা যাচ্ছে। কিন্তু কেন? আসুন জেনে নিই কিছু তথ্য, যা এখনো পুরোপুরি নিশ্চিত নয়। তবু যা কিছু ঘটে, তার কিছু রটে।
রানি এলিজাবেথের মৃত্যুর পর থেকে প্রিন্স হ্যারি ও তাঁর জীবনের কথা গণমাধ্যমে অন্যতম প্রধান আলোচনার বিষয়। আসুন তাঁর জীবনকে মানবিক দৃষ্টিকোণ থেকে বিশ্লেষণ করি।
১. বিষণ্নতা ও সংগ্রামের কাহিনি
প্রিন্স হ্যারির জীবন কেবল রাজকীয় মহিমায় ভরা নয়; এর পেছনে রয়েছে বিষণ্নতা ও অন্তর্দ্বন্দ্বের একটি গভীর গল্প। মায়ের অকালমৃত্যু, মিডিয়ার চাপ ও পরিবারের সদস্যদের থেকে মনস্তাত্ত্বিক দূরত্ব—এই সব বিষয় তাঁর জীবনে মানসিক আঘাতের কারণ হয়েছে। এসব কারণে প্রিন্স হ্যারি প্রায়ই বিষণ্নতার শিকার হয়েছেন।
২. সাসপেনশন ও বিচ্ছিন্নতা
রাজপরিবারের সঙ্গে সম্পর্কের উত্তেজনাপূর্ণ পরিস্থিতি তাঁকে সিদ্ধান্ত নিতে বাধ্য করে, যেখানে তিনি পরিবার থেকে আলাদা হয়ে নতুন জীবনযাপন শুরু করেন। তিনি ও তাঁর স্ত্রী মেগান মার্কেল একসঙ্গে ‘মেগসিট’ নামে পরিচিত পদক্ষেপটি গ্রহণ করেন, যা শুধু তাঁদের পারিবারিক সম্পর্ককেই চ্যালেঞ্জ জানায় না; বরং নতুন পরিচয়ের সন্ধান দেয়।
৩. মানবতার পক্ষে অবস্থান ও দায়িত্ববোধ
প্রিন্স হ্যারি ও মেগান বারবার তাঁদের সিদ্ধান্তের পক্ষে বলেন যে তাঁরা সাধারণ মানুষের মতোই তাঁদের ব্যক্তিগত জীবন ও স্বতন্ত্রতা চান। মানসিক স্বাস্থ্য সচেতনতার পক্ষে কাজ করা, চ্যারিটির মাধ্যমে সমাজের দুর্বল মানুষের পাশে দাঁড়ানো ও নিজের মায়ের স্মৃতিকে বাঁচিয়ে রাখা—এসবই তাঁদের মানবিক দিকটি তুলে ধরে।
৪. উইলিয়ামের দৃষ্টিভঙ্গি
বড় ভাই উইলিয়াম এ পরিস্থিতিকে কীভাবে দেখছেন, তা গুরুত্বপূর্ণ। উইলিয়াম জানেন যে হ্যারি তাঁর ছোট ভাই এবং তাঁদের মা প্রিন্সেস ডায়ানার সঙ্গে থাকা সম্পর্কের ভিত্তিতে তিনি হ্যারির প্রতি গভীর ভালোবাসা অনুভব করেন। উইলিয়াম মনে করেন যে পরিবারের ঐক্য বজায় রাখা জরুরি এবং তিনি হ্যারির সিদ্ধান্তের প্রতি দুঃখিত। তবে উইলিয়াম নিজেও রাজপরিবারের দায়িত্ব পালনে প্রতিশ্রুতিবদ্ধ, যা তাঁকে হ্যারির মতান্তর বুঝতে কিছুটা বাধা দেয়। এই দ্বন্দ্ব প্রিন্স হ্যারির বিচ্ছিন্নতা ও মানসিক চাপকে আরও বাড়িয়ে তোলে।
৫. নতুন জীবনের পথে যাত্রা
পরিবার থেকে বিচ্ছিন্ন হলেও হ্যারি ও মেগান একটি নতুন জীবন গড়ার পথে পা রেখেছেন। ক্যালিফোর্নিয়ায় বসবাস করে তাঁরা নিজেদের স্বাধীন জীবনের মধ্য দিয়ে সন্তানেরা যেন সুখী ও নিরাপদ পরিবেশে বেড়ে উঠতে পারে, সেই লক্ষ্যে কাজ করে যাচ্ছেন।
৬. ভবিষ্যতের সম্ভাবনা এবং কী হতে পারে
হ্যারি ও মেগানের নতুন জীবন তাঁদের বহু সমালোচনা এবং বিতর্কের সম্মুখীন করেছে। তবে এই পদক্ষেপ তাদের হয়তো আত্মবিশ্বাস এবং শুদ্ধ মানবিক জীবনের সন্ধান দেবে। তবে রাজপরিবার থেকে দূরে থাকলে তাদের ভবিষ্যৎ কেমন হবে—এ প্রশ্ন থেকেই যায়।
৭. ভালোবাসার প্রশ্ন
রাজপরিবারের মধ্যে টানাপোড়েনের সৃষ্টি হলেও ভালোবাসা তাঁদের জীবনে একটি অবিচল স্তম্ভ হয়ে রয়েছে। তাঁরা একে অপরকে সাহস ও সমর্থন জোগাচ্ছেন, যা তাঁদের সম্পর্ককে আরও মজবুত করছে।
প্রিন্স হ্যারির জীবন কেবল রাজকীয় জীবনের উদাহরণ নয়; বরং এটি মানবিক সংকট, সংগ্রাম ও নিজের জন্য সঠিক পথ খুঁজে পাওয়ার একটি কাহিনি। প্রিন্স হ্যারি ও মেগানের সংগ্রাম সাধারণ মানুষের জীবনযাত্রার সঙ্গে মিলিত, যেখানে নিরাপত্তা, শান্তি এবং পরিচয় খোঁজা হয়।
বর্তমান সময়ে প্রিন্স হ্যারি ও ব্রিটিশ রাজপরিবারের সম্পর্ক নতুন করে বিতর্কের মুখে পড়েছে ডিএনএ টেস্ট নিয়ে। গুজব উঠেছে যে প্রিন্স হ্যারি আদতে রাজা চার্লসের সন্তান নন। যদিও রাজপরিবার এখনো এ সম্পর্কে আনুষ্ঠানিকভাবে কিছু বলেনি, তবু এটি সমাজের মানসিক স্বাস্থ্য ও পরিচয় নিয়ে প্রশ্ন উত্থাপন করছে।
১. পরিবারের মধ্যে টানাপোড়েন বৃদ্ধি
এই গুজব প্রিন্স হ্যারির জন্য মানসিক চাপের সৃষ্টি করেছে। পরিচয় নিয়ে প্রশ্ন রাজপরিবারের মর্যাদা এবং তাঁর মানসিক স্বাস্থ্যের ওপর বড় ধরনের প্রভাব ফেলতে পারে।
২. আইনগত ও আর্থিক প্রশ্ন
যদি হ্যারি রক্তের সম্পর্ক না রাখেন, তাহলে তিনি আর্থিকভাবে রাজপরিবারের সহায়তা পাবেন কিনা—প্রশ্নটি এখন গুরুত্বপূর্ণ হয়ে উঠেছে।
৩. হ্যারির পরিচয়ের প্রশ্ন ও মানসিক চাপে অবনতি
এই পরিচয়ের প্রশ্ন তাঁকে আরও বিচ্ছিন্ন করে ফেলতে পারে, যা তাঁর মানসিক শান্তির ওপর আঘাত হানতে পারে।
৪. ভবিষ্যতে সম্পর্কের বিচ্ছিন্নতা আরও বাড়তে পারে
রাজপরিবারের সঙ্গে সম্পর্ক ইতিমধ্যেই দূরত্বপূর্ণ, কিন্তু এই ঘটনার পর এটি আরও কঠিন হয়ে উঠতে পারে।
৫. ভালোবাসা ও পরিবারে নতুন সংকট
মেগান ও হ্যারির সম্পর্ক এখনো তাঁদের সংকটময় পরিস্থিতিতে শক্তি জোগাচ্ছে, তবে পরিচয় নিয়ে নতুন এই প্রশ্ন তাদের সম্পর্কের ওপরও চাপ সৃষ্টি করতে পারে।
৬. ভবিষ্যতের সম্ভাবনা: কী হতে পারে
রাজপরিবার থেকে বিচ্ছিন্ন হয়ে হ্যারি হয়তো নতুন পরিচয় গড়ার দিকে এগিয়ে যাবেন, যা তাঁকে আত্মনির্ভরশীল করবে।
প্রিন্স হ্যারির জীবন একটি মানবিক শিক্ষার প্রতিফলন। এটি দেখায়, পরিচয় ও সম্পর্কের প্রশ্ন কতটা গভীর প্রভাব ফেলতে পারে। রাজপরিবারের মর্যাদা থাকলেও আসল সুখ আত্মপরিচয় এবং মানবিক সংবেদনশীলতা বজায় রাখার মধ্যে নিহিত। জীবনের শিকড়ের প্রতি আস্থা এবং নিজের পরিচয়ের বিশ্বাসই প্রকৃত শান্তির উৎস।
শিক্ষণীয় দিক
প্রিন্স হ্যারি ও মেগানের জীবনের গল্প থেকে সাধারণ মানুষ হিসেবে আমাদের জন্য কিছু শিক্ষণীয় বিষয় উঠে আসে:
১. মানসিক স্বাস্থ্য:মানসিক স্বাস্থ্য নিয়ে খোলামেলা আলোচনা করা এবং সাহায্য প্রাপ্তির গুরুত্ব বুঝতে হবে। ব্যক্তিগত সংগ্রামের মধ্যে একাকিত্ব অনুভব করা স্বাভাবিক, তবে সেই সময়েই আমাদের সাহায্য চাওয়ার প্রয়োজন।
২. পরিবারের গুরুত্ব:পরিবারের সদস্যদের প্রতি আমাদের সম্পর্ক রক্ষা করা প্রয়োজন। কারণ, একটি পরিবারে ভালোবাসা ও সমর্থন আমাদের মানসিক সুস্থতার জন্য অপরিহার্য।
৩. স্বাধীনতা ও আত্মপরিচয়:স্বাধীনতার পক্ষে দাঁড়িয়ে নিজের পরিচয় খুঁজে বের করার গুরুত্ব বোঝা জরুরি। হ্যারি ও মেগানের মতো আমাদেরও নিজেদের জন্য সঠিক পথ খুঁজে বের করার চেষ্টা করতে হবে।
৪. সামাজিক দায়বদ্ধতা:সমাজের প্রতি আমাদের দায়বদ্ধতা থেকে মুখ ফিরিয়ে না নেওয়া উচিত। মানবিক কাজের মাধ্যমে আমরা পরিবর্তনের একটি অংশ হতে পারি।
৫. ভালোবাসার শক্তি:প্রতিকূলতার মধ্যেও ভালোবাসা অটুট রাখা যায়। সম্পর্কের ভিত্তিতে ভালোবাসা ও সমর্থন আমাদের কঠিন পরিস্থিতি পার করার শক্তি দেয়।
সমাপ্তি
প্রিন্স হ্যারি ও মেগানের জীবন কেবল একটি রাজকীয় কাহিনি নয়; এটি আমাদের শেখায় যে জীবনযাত্রা, পরিচয় ও সম্পর্কের জটিলতা সবার জীবনেই বিদ্যমান।
রাজপরিবারের সদস্য হলেও তাঁদের মধ্যে এমন এক মানবিক দিক রয়েছে, যা আমাদের মতো সাধারণ মানুষের জীবনের প্রতিচ্ছবি। প্রতিটি মানুষই স্বপ্ন দেখে, সংগ্রাম করে এবং তার নিজের পথে এগিয়ে চলে। আমাদেরও উচিত মানবিকতা, ভালোবাসা, এবং পারস্পরিক সমর্থনে ভরপুর একটি জীবন গড়ে তোলা। কারণ, এসব মূল্যবোধই জীবনকে গভীর অর্থ প্রদান করে।
প্রশ্ন উঠতে পারে, এত কিছুর মধ্যে হঠাৎ কেন ইংল্যান্ডের রাজপরিবার নিয়ে লেখা? এর উত্তর খুঁজতে গেলে আমাকে ফিরতে হয় আমার শিকড়ের দিকে। আমার মা–বাবার জন্ম ও বেড়ে ওঠা তখনকার ব্রিটিশ শাসিত ভারতবর্ষের (তৎকালীন পূর্ববঙ্গ) মাটিতে। মাকে সব সময় দেখেছি ইংল্যান্ডের রাজপরিবার সম্পর্কে জানার এক গভীর আগ্রহ নিয়ে বেঁচে থাকতে। পরে মা–বাবার ইউরোপে বসবাসের সময়, বিলেতের ভ্রমণ, বিশেষত বাকিংহাম প্যালেস পরিদর্শন তাঁদের জীবনে এক বিশেষ মুহূর্ত হিসেবে ছিল। যখন প্রিন্স চার্লস ও ডায়ানার সম্পর্কের টানাপোড়েনের গুঞ্জন আমাদের পরিবারেও পৌঁছায়, তখন আমাদের নিজেদের ঘরেও নানা পারিবারিক জটিলতা চলছিল। একবার মাকে প্রতিবেশীকে বলতে শুনেছিলাম, ‘আমার আর ইংল্যান্ডের রানির হয়েছে এক জ্বালা—পরিবারের ঝামেলা!’
এই গল্প আমাদের মনে করিয়ে দেয়, রাজা বা প্রজা—সবাই একই মানবিক অনুভূতির সুতায় বাঁধা। মানবতা, ভালোবাসা ও আত্মসম্মানই আমাদের জীবনের সত্যিকার ভিত্তি, যা ছাড়া জীবনের রূপকথা অপূর্ণ থেকে যায়।

=== কিয়ামতে শাফায়াত কে করবেন ===
ইমানদারদের কিয়ামতের দিন আবদ্ধ করে রাখা হবে। এক সময় তাঁরা অস্থির হয়ে গিয়ে বলবেন, ‘আমরা যদি আমাদের রবের কাছে কারও মাধ্যমে শাফায়াত করাতে পারতাম, যিনি আমাদের স্বস্তি দিতে পারতেন।’
এর পর আদম (আ.)-এর কাছে এসে তাঁরা বলবেন, ‘আপনিই তো সেই আদম, স্বয়ং আল্লাহ নিজ হাতে যাঁকে সৃষ্টি করেছেন। আপনাকে বসবাসের সুযোগ দিয়েছেন তাঁর জান্নাতে, ফেরেশতাদের দিয়ে আপনাকে সিজদাহ করিয়েছেন এবং সব জিনিসের নাম শিখিয়ে দিয়েছেন। এখান থেকে আমাদের মুক্তি লাভের জন্য আপনার সেই রবের কাছে শাফায়াত করুন।’
আদম (আ.) বলবেন, ‘তোমাদের এ কাজের জন্য (আমি উপযুক্ত) নই।’
মহানবী (সা.) বলেন, এরপর তিনি নিষিদ্ধ গাছের ফল খাওয়ার ভুলের কথাটি উল্লেখ করবেন। তিনি বলবেন, তোমরা বরং নুহ (আ.)-এর কাছে যাও।
তখন তারা নুহ (আ.)-এর কাছে এলে তিনি তাদের বলবেন, আমি তোমাদের এ কাজের জন্য (উপযুক্ত) নই। তিনি না জেনে তাঁর রবের কাছে প্রার্থনার ভুলের কথাটি উল্লেখ করে বলবেন, তোমরা রাহমানের একনিষ্ঠ বন্ধু ইব্রাহিমের কাছে যাও।
নবী (সা.) বলেন, তখন তারা ইব্রাহিম (আ.)-এর কাছে যাবে। ইব্রাহিম (আ.) বলবেন, আমি তোমাদের এ কাজের জন্য (উপযুক্ত) নই। তোমরা বরং মুসা (আ.)-এর কাছে যাও, তিনি আল্লাহর এমন এক বান্দা, যাঁকে আল্লাহ তাওরাত দিয়েছিলেন, তাঁর সঙ্গে কথা বলেছিলেন এবং গোপন আলাপনের মাধ্যমে নৈকট্য দিয়েছিলেন।
রাসুলুল্লাহ (সা.) বলেন, সবাই তখন মুসা (আ.)-এর কাছে আসবে। তিনিও বলবেন, আমি তোমাদের এ কাজের জন্য (উপযুক্ত) নই। তিনি তাঁর ভুলের কথা উল্লেখ করে বলবেন, তোমরা বরং ঈসা (আ.)-এর কাছে যাও, যিনি আল্লাহর বান্দা ও তাঁর রাসুল এবং তাঁর রুহ ও বাণী।
রাসুলুল্লাহ (সা.) বলেন, তারা সবাই তখন ঈসা (আ.)-এর কাছে যাবে। ঈসা (আ.) বলবেন, আমি তোমাদের এ কাজের জন্য (উপযুক্ত) নই। তিনি বলবেন, তোমরা বরং মুহাম্মদ (সা.)-এর কাছে যাও। তিনি আল্লাহর এমন এক বান্দা, যাঁর আগের ও পরের ভুল তিনি ক্ষমা করে দিয়েছেন।
রাসুলুল্লাহ (সা.) বলেন, তখন তারা আমার কাছে আসবে। আমি তখন আমার রবের কাছে তাঁর কাছে হাজির হওয়ার অনুমতি চাইব। আমাকে তাঁর কাছে যাওয়ার অনুমতি দেওয়া হবে। তাঁর দর্শন লাভের সঙ্গে সঙ্গে আমি সিজদায় পড়ে যাব। তিনি আমাকে সে অবস্থায় যতক্ষণ চাইবেন, ততক্ষণ রাখবেন। অতঃপর আল্লাহ বলবেন, ‘মুহাম্মদ! মাথা ওঠান; বলুন, আপনার কথা শোনা হবে; শাফায়াত করুন, কবুল করা হবে; চান, আপনাকে দেওয়া হবে।’ রাসুলুল্লাহ (সা.) বললেন, তখন আমি মাথা উঠিয়ে আমার প্রতিপালকের এমন স্তব–স্তুতি করব, যা তিনি আমাকে শিখিয়ে দেবেন। এর পর আমি সুপারিশ করব। তবে আমাকে সীমা নির্দিষ্ট করে দেওয়া হবে। আমি বের হয়ে তাদের জান্নাতে ঢোকাব।’
বর্ণনাকারী বলেন, আমি আনাস (রা.)-কে এ কথাও বলতে শুনেছি, (মহানবী সা. বলছেন) আমি বের হয়ে তাদের জাহান্নাম থেকে বের করে জান্নাতে ঢোকাব। তারপর ফিরে এসে আমার প্রতিপালকের কাছে হাজির হওয়ার অনুমতি চাইব। আমাকে অনুমতি দেওয়া হবে। আমি তাঁকে দেখার পর সিজদায় পড়ে যাব। আল্লাহ যতক্ষণ ইচ্ছা আমাকে সে অবস্থায় রেখে এক সময় বলবেন, মুহাম্মদ, মাথা ওঠান। বলুন, শোনা হবে; শাফায়াত করুন, কবুল করা হবে; চান, দেওয়া হবে। রাসুলুল্লাহ (সা.) বলেন, তারপর আমি আমার মাথা ওঠাব। আমার রবের এমন স্তব ও স্তুতি করব, যা তিনি আমাকে শিখিয়ে দেবেন। রাসুলুল্লাহ (সা.) বলেন, ‘এরপর আমি শাফায়াত করব। আমার জন্য একটা সীমা নির্দিষ্ট করা হবে। আমি বের হয়ে তাদের জান্নাতে ঢোকাব।’
মহানবী (সা.) বলেন, ‘এভাবে তৃতীয়বারের মতো ফিরে এসে আমার রবের কাছে প্রবেশ করার অনুমতি চাইব। আমাকে অনুমতি দেওয়া হবে। আমি তাঁকে দেখার পর সিজদায় পড়ে যাব। আল্লাহ আমাকে সে অবস্থায় যতক্ষণ ইচ্ছা রাখবেন।’ তিনি বলেন, ‘আমি সেখান থেকে বের হয়ে তাদের জাহান্নাম থেকে বের করে জান্নাতে ঢোকাব। অবশেষে জাহান্নামে বাকি থাকবে কেবল তারা, কোরআন যাদের আটকে রেখেছে। অর্থাৎ যাদের ওপর জাহান্নামের চিরবাস ওয়াজিব হয়ে পড়েছে।’
কোরআনের এ আয়াত তিলাওয়াত করেন, আশা করা যায়, তোমার প্রতিপালক তোমাকে প্রশংসনীয় স্থানে উন্নীত করবেন।
হজরত আনাস ইবনে মালিক (রা.)-এর বরাতে এ হাদিসের বর্ণনা আছে। তিনি মহানবী (সা.)-এর কাছে উপরের ঘটনাটি শুনেছেন।
সুরা বনি ইসরাইল, আয়াত: ৭৯; সহিহ বুখারি, হাদিস: ৭৪৪০

=== আয়কর রিটার্ন জমার সময় এক মাস বেড়েছে ===
ব্যক্তিশ্রেণির করদাতাদের বার্ষিক আয়কর বিবরণী বা রিটার্ন জমা দেওয়ার সময় বাড়ানো হয়েছে। জাতীয় রাজস্ব বোর্ড (এনবিআর) আজ এক ঘোষণায় জানিয়েছে, কোম্পানি ব্যতিত সব করদাতার জন্য জরিমানা ছাড়া রিটার্ন দাখিলের সময়সীমা এক মাস বাড়ানো হয়েছে। অনলাইন ও অফলাইন উভয়ক্ষেত্রেই এই নতুন সময়সীমা কার্যকর হবে।
এনবিআর জানিয়েছে, রিটার্ন দাখিলের সময় বাড়ানোর জন্য বিভিন্ন পেশার করদাতাদের পক্ষ থেকে অনুরোধ জানানো হয়েছিল। সেই অনুরোধে সাড়া দিয়ে রিটার্ন জমা দেওয়ার সময় ৩১ ডিসেম্বর পর্যন্ত বাড়ানোর সিদ্ধান্ত হয়েছে।
ব্যক্তিশ্রেণির করদাতাদের জন্য আয়কর রিটার্ন জমা দেওয়ার নির্ধারিত সময় ছিল ৩০ নভেম্বর পর্যন্ত। সময় বাড়ানো হলে সে বিষয়ে সাধারণত শেষ দিনে ঘোষণা দেওয়া হয়। তবে এবার আগেই এ বিষয়ে এনবিআর তাদের সিদ্ধান্তের কথা জানিয়ে দিল। এনবিআরের কর্মকর্তাদের সাথে কথা বলে জানা গেছে, জুলাই-আগস্টের আন্দোলন, ব্যবসা-বাণিজ্যে অনিশ্চয়তাসহ নানা কারণে সময় বাড়ানোর কথা ভাবা হচ্ছিল।
গত ২২ অক্টোবর এনবিআরের এক আদেশে ঢাকা, নারায়ণগঞ্জ, গাজীপুর সিটি করপোরেশন এলাকার সরকারি কর্মকর্তা, তফসিলি ব্যাংক, মোবাইল ফোন অপারেটর কোম্পানির কর্মকর্তাসহ বেশ কয়েকটি বহুজাতিক কোম্পানির কর্মকর্তাদের অনলাইনে রিটার্ন দেওয়া বাধ্যতামূলক করা হয়েছে। বহুজাতিক কোম্পানিগুলো হলো ইউনিলিভার বাংলাদেশ লিমিটেড, ব্রিটিশ আমেরিকান টোব্যাকো বাংলাদেশ কোম্পানি লিমিটেড, ম্যারিকো বাংলাদেশ লিমিটেড, বার্জার পেইন্টস বাংলাদেশ লিমিটেড, বাটা শু কোম্পানি (বাংলাদেশ) লিমিটেড এবং নেস্‌লে বাংলাদেশ পিএলসি।
গত ৯ সেপ্টেম্বর অনলাইনে রিটার্ন জমার সিস্টেম চালু করা হয়। প্রতি কর্মদিবসে এখন গড়ে আট হাজার ই-রিটার্ন জমা দেওয়া হচ্ছে। এনবিআর জানিয়েছে, এখন পর্যন্ত ৩ লাখ ৭৫ হাজার ই–রিটার্ন জমা পড়েছে।
বর্তমানে ১ কোটি ৫ লাখের মতো কর শনাক্তকরণ নম্বরধারী (টিআইএন) আছে। প্রতিবছর গড়ে ৪০ লাখের মতো টিআইএনধারী রিটার্ন জমা দেন।

=== সন্ধ্যায় জাতির উদ্দেশে ভাষণ দেবেন প্রধান উপদেষ্টা ড. ইউনূস ===
অন্তর্বর্তী সরকারের প্রধান উপদেষ্টা ড. মুহাম্মদ ইউনূস আজ রোববার সন্ধ্যা সাতটায় জাতির উদ্দেশে ভাষণ দেবেন। অন্তর্বর্তী সরকারের ১০০ দিন পূর্তি উপলক্ষে তিনি এই ভাষণ দেবেন বলে জানিয়েছে প্রধান উপদেষ্টার প্রেস উইং।
বিটিভি ও বিটিভি ওয়ার্ল্ডে এই ভাষণ সরাসরি সম্প্রচার করা হবে।
ছাত্র-জনতার অভ্যুত্থানে গত ৫ আগস্ট শেখ হাসিনার সরকারের পতন হয়। ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। ১০ নভেম্বর নতুন তিনজন উপদেষ্টা শপথ নেওয়ার পর এখন অন্তর্বর্তী সরকারের উপদেষ্টা পরিষদের সদস্যসংখ্যা ২৪।

=== জলবায়ু পরিবর্তন রোধে যুক্তরাষ্ট্রের বদলে চীনকে কেন সামনে আনতে চায় জাতিসংঘ ===
জলবায়ু সম্মেলনের শুরুতে যুক্তরাষ্ট্রের প্রতিনিধিদলের নেতা জন ডি পোডেস্টা নির্মল বিকল্প জ্বালানিতে বিনিয়োগ অব্যাহত রাখার যে প্রতিশ্রুতি দিয়েছিলেন, তা কতটা অসার গতকাল শনিবারেই তা স্পষ্ট হয়ে গেল সে দেশের ভাবী প্রেসিডেন্ট ডোনাল্ড ট্রাম্পের সিদ্ধান্তে। ট্রাম্পের এই সিদ্ধান্ত বাকু সম্মেলনে আসা পরিবেশ আন্দোলনকর্মীদের হতাশ করে তুলেছে। তাঁরা মনে করছেন, এত দিনের সব উদ্যোগ ও পরিশ্রম পণ্ড হতে চলেছে।
নির্বাচনে জয়ী প্রেসিডেন্ট ট্রাম্প তাঁর সরকারের জ্বালানিমন্ত্রী করেছেন সে দেশের জীবাশ্ম জ্বালানি ও প্রাকৃতিক গ্যাস শিল্পের উদ্যোক্তা ক্রিস রাইটকে। জলবায়ু সম্মেলন চলাকালে এই নিয়োগ বিশ্বব্যাপী পরিবেশ আন্দোলনকর্মীদের দাবি ও চাহিদার বিপ্রতীপে ট্রাম্পের দৃঢ় মনোভাবেরই পরিচয়।
ট্রাম্প অতীতে এই আন্দোলনকে ‘ধাপ্পাবাজি’ বলেছিলেন। বলেছিলেন, চীনের উসকানিতেই এসব হচ্ছে। তিনি জীবাশ্ম জ্বালানি ব্যবহারের রাস্তা থেকে সরবেন না। ২০১৬ সালে প্রথমবার নির্বাচিত হওয়ার পর ২০২০ সালে ট্রাম্প প্যারিস চুক্তি থেকে বেরিয়েও এসেছিলেন। এখন আরেকবার পরিবেশ আন্দোলনের ওপর পড়েছে তাঁর কালো ছায়া।
দ্বিতীয় দফায় ট্রাম্পের বিজয়ের কারণে পরিবেশ আন্দোলনের হাল যে এমন হতে পারে, সম্ভবত তা আঁচ করেই জাতিসংঘের শীর্ষ জলবায়ু কর্মকর্তা সাইমন স্টিয়েল এক গুরুত্বপূর্ণ বার্তা দিয়েছেন। গত শুক্রবার তিনি বলেছেন, জলবায়ু পরিবর্তনের বিরুদ্ধে বৈশ্বিক লড়াইয়ের নেতৃত্ব চীনকেই দিতে হবে। ট্রাম্পের মোকাবিলায় সি চিন পিংয়ের চীনকে এগিয়ে আসার আহ্বান জানিয়ে তিনি বলেছেন, জলবায়ুর স্বার্থে চীন তার নিজস্ব লক্ষ্য স্থির করে এক শক্তিশালী নতুন অ্যাকশন প্ল্যান বা পরিকল্পনা পেশ করুক, যা উষ্ণায়ন প্রশমনে গুরুত্বপূর্ণ ভূমিকা নেবে।
জাতিসংঘের ‘ক্লাইমট চেঞ্জ’–এর (জলবায়ু পরিবর্তন) নির্বাহী সচিব সাইমন স্টিয়েল নির্মল শক্তির প্রযুক্তি ব্যবহারে চীনের বিনিয়োগের প্রশংসা করে বলেছেন, বিশ্বের অন্যদের কাছে এই উদ্যোগ একটা উদাহরণ। সেই উদাহরণের মধ্য দিয়ে বেরিয়ে আসছে তাদের নেতৃত্ব দেওয়ার ক্ষমতাও।
স্টিয়েল সেই সঙ্গে অবশ্য চীনকে এক সতর্কবার্তাও শুনিয়েছেন। বলেছেন, গ্রিনহাউস গ্যাস নির্গমন কমাতে তাদের আরও জোরালো পদক্ষেপ নিতে হবে। তারা যদি এক শক্তিশালী অ্যাকশন প্ল্যান বা জাতীয়ভাবে নির্ধারিত অবদান (এনডিসি) গ্রহণ করে, তবে তা অন্য দেশের কাছে এক গুরুত্বপূর্ণ ও প্রয়োজনীয় বার্তা পাঠাবে। দেখাবে সাহসী নেতৃত্ব, অর্থায়ন, উন্নয়ন ও পরিবেশ স্থিতিশীলতা একে অপরের সঙ্গে সামঞ্জস্যপূর্ণ।
স্টিয়েলের এই মন্তব্যের সময় বা ‘টাইমিং’ ট্রাম্পের সিদ্ধান্তের কারণে গুরুত্বপূর্ণ হয়ে উঠেছে। চীনসহ বড় উন্নত দেশগুলোর জলবায়ু মোকাবিলায় গতিশীল হওয়াও জরুরি। চীন ইতিমধ্যেই ২০৩০ সালের মধ্যে সর্বোচ্চ কার্বন নির্গমন ও ২০৬০ সালের মধ্যে শূন্য নির্গমন বা ‘জিরো এমিশন’ লক্ষ্য নির্ধারণ করেছে।
অবশ্য বহু পরিবেশ আন্দোলনকর্মী মনে করেন, চীনের আরও উদ্যোগী হওয়া দরকার। তাদের উচিত, ২০৩৫ সালের মধ্যে দেশের নির্গমন কম করে ৩০ শতাংশ কমানোর ব্যবস্থা করা।
ট্রাম্পের যুক্তরাষ্ট্র অবশ্যই চীনের প্রতি স্পর্ধী। জলবায়ুর স্বার্থে সেই চীনকে ট্রাম্পের বিপ্রতীপে ব্যবহারের প্রচ্ছন্ন উদ্যোগ কাঁটা দিয়ে কাঁটা তোলার মতো হবে কি? বাকুতে অনেক প্রশ্নই এখনো উত্তরহীন।

=== বাংলাদেশ-ভারত সম্পর্ককে ‘একটি বিষয়ে’ আটকে রাখা যায় না ===
বাংলাদেশ ও ভারতের পারস্পরিক সহযোগিতা বহুমাত্রিক বলে মন্তব্য করেছেন ঢাকায় নিযুক্ত ভারতীয় হাইকমিশনার প্রণয় ভার্মা। তিনি বলেছেন, বাংলাদেশের উত্তাল রাজনৈতিক পরিবর্তনের কারণে শুধু ‘একটি বিষয়’ কিংবা ‘একটি অ্যাজেন্ডায়’ এ সম্পর্ককে আটকে রাখা যায় না। দুই দেশের সম্পর্কে অস্বস্তি আছে, কিন্তু তা সামনে এগিয়ে যাওয়ার ক্ষেত্রে সামগ্রিক সম্পর্কের পথ আগলে দিতে পারে না।
আজ রোববার রাজধানীর একটি হোটেলে আয়োজিত তিন দিনের আন্তর্জাতিক সম্মেলনে বক্তৃতায় প্রণয় ভার্মা এ মন্তব্য করেন। গবেষণাপ্রতিষ্ঠান সেন্টার ফর গভর্ন্যান্স স্টাডিজ (সিজিএস) আয়োজিত বে অব বেঙ্গল কনভারসেশনে (বঙ্গোপসাগরীয় সংলাপ) রাষ্ট্রদূতের জন্য নির্ধারিত বক্তা হিসেবে বক্তৃতা করেন তিনি।
বাংলাদেশ ও ভারতের বাণিজ্য আর অর্থনৈতিক সম্পর্ক, যোগাযোগ ও জ্বালানির সংযুক্তি এবং দুই দেশের জনগণের মধ্যে যুক্ততা অব্যাহতভাবে ইতিবাচক পথে এগিয়েছে বলে উল্লেখ করেন ভারতীয় হাইকমিশনার। তিনি বলেন, বাংলাদেশের সঙ্গে ভারত একটি স্থিতিশীল, ইতিবাচক ও গঠনমূলক সম্পর্কের লক্ষ্যে প্রচেষ্টা চালিয়ে যাবে। যেখানে মূল অংশীজন হবে দুই দেশের জনগণ। বাংলাদেশের সঙ্গে সম্পর্কের ক্ষেত্রে ভারত দীর্ঘমেয়াদি দৃষ্টিভঙ্গি ধারণ করে এবং বিশ্বাস করে যে দুই দেশের শান্তি, নিরাপত্তা, অগ্রগতি ও সমৃদ্ধি পরস্পরের সঙ্গে যুক্ত।
প্রণয় ভার্মা বহুমাত্রিক সম্পর্কের প্রতিফলন হিসেবে বাণিজ্য, পরিবহন ও জ্বালানি সংযোগ এবং দুই দেশের জনগণের সম্পৃক্ততার ক্রমাগত অগ্রগতির ওপর জোর দেন। তিনি বলেন, ‘রাজনৈতিক পরিবর্তন যা–ই ঘটুক না কেন, পরস্পরের প্রতি আমাদের নির্ভরশীলতা এবং নিজেদের কল্যাণের স্বার্থেই এ সম্পর্ক এগিয়ে যাবে।’প্রণয় ভার্মা চলতি মাসে ভারতীয় গ্রিডের মাধ্যমে নেপাল থেকে বাংলাদেশে ৪০ মেগাওয়াট বিদ্যুৎ সঞ্চালনের সূচনা ও পেট্রাপোল-বেনাপোল সমন্বিত চেকপোস্টের অবকাঠামোর পরিবর্ধনকে দ্বিপক্ষীয় সহযোগিতার ক্ষেত্রে অব্যাহত অগ্রগতির উদাহরণ হিসেবে উল্লেখ করেন। ভারত-বাংলাদেশ সহযোগিতাকে তিনি আঞ্চলিক জোট বিমসটেকের মতো কাঠামোর অধীন আঞ্চলিক একত্রীকরণ পরিকল্পনার ক্ষেত্রে নিয়ামক হিসেবে অভিহিত করেন।
ভারতীয় হাইকমিশনার শান্তি, নিরাপত্তা ও উন্নয়নের জন্য দুই দেশের যৌথ আকাঙ্ক্ষা পূরণের অঙ্গীকার করেন। তিনি অংশীদারত্বের মাধ্যমে উভয় পক্ষের সাধারণ জনগণের উপকার নিশ্চিত করতে বাংলাদেশের সরকার ও জনগণের সঙ্গে একত্রে কাজ করার প্রতিশ্রুতি ব্যক্ত করেন।

=== দুর্নীতির মামলার অভিযোগপত্রভুক্ত আসামি হয়েও তিনি বেবিচকের প্রধান প্রকৌশলী ===
দুর্নীতির মামলায় কারাগারে গিয়েছিলেন তিনি। সাময়িক বরখাস্তও হয়েছিলেন। পরে ‘মানবিক বিবেচনায়’ বেসামরিক বিমান চলাচল কর্তৃপক্ষের (বেবিচক) তত্ত্বাবধায়ক প্রকৌশলীর (সিভিল) পদ ফিরে পান তিনি। এরপর তাঁকে বেবিচকের প্রধান প্রকৌশলী (চলতি দায়িত্ব) করা হয়।
বেবিচকের এই কর্মকর্তার নাম মো. শহীদুল আফরোজ। দুর্নীতি দমন কমিশনের (দুদক) মামলার অভিযোগপত্রভুক্ত আসামি তিনি।
দুর্নীতির মামলা চলমান থাকা সত্ত্বেও বিগত আওয়ামী লীগ সরকার শহীদুলের সাময়িক বরখাস্তের আদেশ প্রত্যাহার করে। পরে তাঁকে প্রধান প্রকৌশলী (চলতি দায়িত্ব) করা হয়। ছাত্র-জনতার অভ্যুত্থানে গত ৫ আগস্ট আওয়ামী লীগ সরকারের পতন হলেও তিনি বহাল তবিয়তে আছেন।
নাম প্রকাশ না করার শর্তে বেবিচকের একাধিক কর্মকর্তা প্রথম আলোকে বলেন, আওয়ামী লীগ সরকারের আইনমন্ত্রী আনিসুল হকের সুপারিশে শহীদুলকে স্বপদে বহাল করা হয়। পরে তিনি বিপুল অর্থ ঘুষ দিয়ে প্রধান প্রকৌশলী (চলতি দায়িত্ব) হন।
দুর্নীতির মামলা ও প্রধান প্রকৌশলী হওয়া নিয়ে অভিযোগের বিষয়ে জানতে ১২ নভেম্বর শহীদুলের মুঠোফোন নম্বরে একাধিকবার ফোন করা হয়। একবার তাঁর ব্যক্তিগত সহকারীর পরিচয়ে ফোন ধরেন এক ব্যক্তি। তিনি প্রথম আলোকে বলেন, ‘স্যার, ব্যস্ত আছেন।’
পরে শহীদুল ফোন করে প্রথম আলোকে বলেন, সরকারের সিদ্ধান্তে তিনি প্রধান প্রকৌশলীর (চলতি) দায়িত্ব পালন করছেন। তাঁর কোনো পদোন্নতি হয়নি।
এ বিষয়ে বেবিচকের চেয়ারম্যান এয়ার ভাইস মার্শাল মো. মঞ্জুর কবীর ভূঁইয়া একই দিন (১২ নভেম্বর) প্রথম আলোকে বলেন, শিগগির এই প্রশ্নের জবাব পাওয়া যাবে।
দুদক সূত্র জানায়, কক্সবাজার বিমানবন্দরের জন্য জেনারেটর কেনাকাটায় দুর্নীতির অভিযোগে ২০১৯ সালে বেবিচকের তৎকালীন তত্ত্বাবধায়ক প্রকৌশলী শহীদুলসহ পাঁচজনের বিরুদ্ধে মামলাটি হয়। মামলায় একই বছরের ফেব্রুয়ারিতে শহীদুল কারাগারে যান। বেবিচক তাঁকে সাময়িক বরখাস্ত করে। শহীদুলসহ অন্য আসামিদের বিরুদ্ধে দুদক অভিযোগপত্র দিলে তা ২০২০ সালের মার্চে গ্রহণ করেন আদালত। পরে তাঁর বিরুদ্ধে বিভাগীয় মামলা হয়।
বেবিচক সূত্র বলছে, একপর্যায়ে শহীদুল জামিনে ছাড়া পান। বেবিচক তাঁকে এক বছর বেতন না বাড়ানোর মতো ‘লঘুদণ্ড’ দিয়ে ২০২১ সালে বিভাগীয় মামলা নিষ্পত্তি করে। আর দুদকের মামলার রায় না হওয়া পর্যন্ত তাঁর সাময়িক বরখাস্তের আদেশ বলবৎ রাখার সিদ্ধান্ত দেয় বেবিচক। তিনি সাময়িক বরখাস্তের আদেশ প্রত্যাহারের জন্য আবেদন করেন। এ বিষয়ে জনপ্রশাসন মন্ত্রণালয়ের মতামত চাওয়া হয়। তারা জানায়, তাঁর সাময়িক বরখাস্তের আদেশ প্রত্যাহারের সুযোগ নেই।
২০২৩ সালে বেসামরিক বিমান পরিবহন ও পর্যটন মন্ত্রণালয়-সম্পর্কিত স্থায়ী কমিটির ৩৪ তম বৈঠকে ‘মানবিক দিক বিবেচনায়’ শহীদুলের সাময়িক বরখাস্তের আদেশ প্রত্যাহার করে তাঁকে স্বপদে বহাল রাখার সুপারিশ করা হয়। এ বিষয়ে আইন, বিচার ও সংসদবিষয়ক মন্ত্রণালয়ের মতামত জানতে চাওয়া হয়। মন্ত্রণালয় থেকে শহীদুলের সাময়িক বরখাস্তের আদেশ প্রত্যাহারে মতামত দেওয়া হয়।
এই মতামতের পরিপ্রেক্ষিতে শহীদুলের সাময়িক বরখাস্তের আদেশ প্রত্যাহার করা হয়। গত ৫ ফেব্রুয়ারি তাঁকে প্রধান প্রকৌশলী (চলতি দায়িত্ব) করা হয়।
বেবিচকের সংশ্লিষ্ট কর্মকর্তারা বলেন, বেবিচকের প্রধান প্রকৌশলীর দায়িত্বে থাকা মো. আব্দুল মালেকের চুক্তিভিত্তিক নিয়োগের মেয়াদ গত ২১ জানুয়ারি শেষ হয়। পদটি শূন্য হলে দুর্নীতির মামলার অভিযোগপত্রভুক্ত আসামি শহীদুলকে চলতি দায়িত্ব দেওয়া হয়। অথচ, কোনো কর্মচারীর নামে বিভাগীয় বা ফৌজদারি মামলা চলমান থাকলে তাঁকে চলতি দায়িত্ব দেওয়া যায় না।
নাম প্রকাশ না করার শর্তে বেবিচকের কয়েকজন কর্মকর্তা প্রথম আলোকে বলেন, দুর্নীতির মামলার আসামিকে দৃষ্টান্তমূলক শাস্তির পরিবর্তে প্রধান প্রকৌশলীর (চলতি) দায়িত্ব দিয়ে শহীদুলকে পুরস্কৃত করা হয়েছে। আওয়ামী লীগ সরকারের আইনমন্ত্রী আনিসুল হককে ‘ম্যানেজ’ করে তিনি প্রথমে সাময়িক বরখাস্তের আদেশ প্রত্যাহার করেন। পরে বিপুল অর্থ ঘুষ দিয়ে প্রধান প্রকৌশলী হন।

=== খেলাপি ঋণ বেড়ে ২,৮৪,৯৭৭ কোটি টাকা, বেরিয়ে আসছে প্রকৃত চিত্র ===
দেশের ব্যাংকগুলোতে গত সেপ্টেম্বর শেষে খেলাপি ঋণ বেড়ে হয়েছে ২ লাখ ৮৪ হাজার ৯৭৭ কোটি টাকা। তিন মাসেই ব্যাংক–ব্যবস্থায় খেলাপি ঋণ বেড়েছে ৭৩ হাজার ৫৮৬ কোটি টাকা। ছাত্র-জনতার অভ্যুত্থানে ক্ষমতা হারানো আওয়ামী লীগ সরকারের আমলে ব্যাংক থেকে নামে–বেনামে যে অর্থ বের করে নেওয়া হয়েছে, তা এখন খেলাপি হিসেবে চিহ্নিত হতে শুরু করেছে। ফলে ব্যাংক থেকে বিতরণ করা ঋণের প্রায় ১৭ শতাংশই বর্তমানে খেলাপিতে পরিণত হয়েছে।
বাংলাদেশ ব্যাংকের তথ্য অনুযায়ী, গত জুন শেষে খেলাপি ঋণ ছিল ২ লাখ ১১ হাজার ৩৯১ কোটি টাকা। তখন দেশের ব্যাংকগুলো থেকে বিতরণ করা ঋণের ১২ দশমিক ৫৬ শতাংশ ছিল খেলাপি। ২০০৯ সালে আওয়ামী লীগ যখন সরকার গঠন করে, তখন মোট খেলাপি ঋণ ছিল ২২ হাজার ৪৮১ কোটি টাকা। এর পর থেকে খেলাপি ঋণের পরিমাণ বেড়েই চলছে। অর্থনীতিবেদেরা অনেক দিন ধরেই অভিযোগ করছেন, তৎকালীন সরকারের ছত্রচ্ছায়ায় ব্যাংক থেকে বিপুল অর্থ লুটপাট হয়েছে, যার একটা বড় অংশই পাচার হয়েছে বিদেশি।
গত ৫ আগস্ট সরকার পতনের পর এই প্রথম খেলাপি ঋণের তথ্য পাওয়া গেছে, ফলে খেলাপি ঋণের প্রকৃত চিত্র বের হতে শুরু করেছে। সাবেক সরকারের আমলে ব্যাংক থেকে প্রভাবশালীদের বড় অঙ্কের ঋণ দিতে নানা সুবিধা দেওয়া হয়েছিল। পাশাপাশি খেলাপি ঋণ কাগজে-কলমে কম দেখাতে নেওয়া হয়েছিল একের পর এক নীতি। সরকার পরিবর্তনের পর সেই নীতি থেকে সরে এসেছে কেন্দ্রীয় ব্যাংক।
বাংলাদেশ ব্যাংকের তথ্য অনুযায়ী, জুন থেকে সেপ্টেম্বর—এই তিন মাসে খেলাপি ঋণ বাড়াতে সরকারি ব্যাংকের চেয়ে বেশি ভূমিকা রেখেছে বেসরকারি ব্যাংকগুলো। এই সময়ে সরকারি ব্যাংকের খেলাপি ঋণ বেড়েছে ২৩ হাজার ৬২৮ কোটি টাকা। আর বেসরকারি ব্যাংকে খেলাপি ঋণ বৃদ্ধির পরিমাণ ছিল ৪৯ হাজার ৮৮৫ কোটি টাকা।
বিশেষ করে বিতর্কিত এস আলম গ্রুপের নিয়ন্ত্রণমুক্ত হওয়া ব্যাংকগুলো ঋণের প্রকৃত চিত্র দেখাতে শুরু করেছে। এদের মধ্যে ইসলামী ব্যাংকে খেলাপি ঋণ বেড়ে দ্বিগুণ হয়েছে। একইভাবে ফার্স্ট সিকিউরিটি ইসলামী ব্যাংক, গ্লোবাল ইসলামী ব্যাংক, ইউনিয়ন ব্যাংক ও সোশ্যাল ইসলামী ব্যাংকের খেলাপি ঋণও বেশ অনেকটা বেড়েছে। পাশাপাশি সাবেক প্রধানমন্ত্রী শেখ হাসিনার উপদেষ্টা সালমান এফ রহমানের মালিকানাধীন বেক্সিমকো গ্রুপ, বসুন্ধরা গ্রুপ, এস আলমসহ আরও কিছু বড় ব্যবসায়ী গোষ্ঠীর ঋণ খেলাপি হয়ে পড়েছে। এতেও বেড়েছে খেলাপি ঋণ।
ব্যাংক খাতসংশ্লিষ্ট ব্যক্তিরা অবশ্য মনে করেন, প্রকৃত খেলাপি ঋণের পরিমাণ আরও বেশি। কারণ, কেন্দ্রীয় ব্যাংকের খেলাপি ঋণের হিসাবে অবলোপন করা ও আদালতের আদেশে স্থগিত থাকা ঋণ বিবেচনায় নেওয়া হয়নি। সরকার পরিবর্তনের পর ব্যাংক খাত সংস্কারে পদক্ষেপ নিতে শুরু করেছে বাংলাদেশ ব্যাংক। ফলে খেলাপি ঋণের প্রকৃত চিত্র আগামী দিনে আরও বেরিয়ে আসবে বলে মনে করছেন কেন্দ্রীয় ব্যাংকের ঊর্ধ্বতন কর্মকর্তারা।

=== সরকার কীভাবে সিদ্ধান্ত নিচ্ছে, অনেক ক্ষেত্রে তা বোঝা যাচ্ছে না ===
আনু মুহাম্মদ। জাহাঙ্গীরনগর বিশ্ববিদ্যালয়ের অর্থনীতি বিভাগের সাবেক অধ্যাপক ওসর্বজনকথাপত্রিকার সম্পাদক। নাগরিকদের অধিকার রক্ষায় গঠিত গণতান্ত্রিক অধিকার কমিটির সদস্য। কথা বলেছেন অন্তর্বর্তী সরকারের ১০০ দিন উপলক্ষে এর সাফল্য-ব্যর্থতা এবং ছাত্র–জনতার অভ্যুত্থান–পরবর্তী জন–আকাঙ্ক্ষা নিয়ে।
সাক্ষাৎকার নিয়েছেনসোহরাব হাসানওসারফুদ্দিন আহমেদ
আনু মুহাম্মদ:নব্বইয়ের গণ–অভ্যুত্থানের সময় একটি পরিকল্পনা ছিল। তিন জোটের রূপরেখা ছিল। আমরা কোথায় যাচ্ছি, তা পরিষ্কারভাবে জানা ছিল। কিন্তু এবারের গণ-অভ্যুত্থানের সময় সরকার পতনের পর কী হবে, তার কোনো পরিষ্কার চিত্র ছিল না। তবে সমাজের মধ্যে একটা আকাঙ্ক্ষা তৈরি হয়েছে। সে আকাঙ্ক্ষার মূল কথাটা হচ্ছে, আমরা বিগত সরকারগুলোর মতো সরকার আর চাই না। এই আকাঙ্ক্ষাগুলো সারসংক্ষেপ করে একটি বাক্য জনপ্রিয় হয়েছে। সেটি হলো, ‘বৈষম্যহীন বাংলাদেশ চাই।’ বৈষম্যহীন বাংলাদেশ চাই এবং আগের মতো সরকার চাই না—এই পরিপ্রেক্ষিতকে বিচার করে অন্তর্বর্তী সরকারের কাজ নির্ধারণ করার প্রয়োজন ছিল।
আমরা বিশ্ববিদ্যালয় শিক্ষক নেটওয়ার্ক থেকে গত ৪ আগস্ট, শেখ হাসিনার পতনের আগের দিন একটি অন্তর্বর্তী সরকারের রূপরেখা দিয়েছিলাম। সেখানে আমরা বলেছিলাম, হাসিনার সরকারের আর কোনো কার্যকারিতা নেই। কোনো গ্রহণযোগ্যতা নেই। এখন একটি অন্তর্বর্তী সরকার আসতে হবে। গণতান্ত্রিক একটি রূপান্তর আনতে হবে বাংলাদেশে। বাংলাদেশের গণতান্ত্রিক রূপান্তরের জন্য কী কী করণীয়, সেখানে আমরা ব্যাখ্যা করেছিলাম। তারপর আমরা গণতান্ত্রিক অধিকার কমিটি থেকে ১৩ দফা দিয়েছি। অন্যদিকে সরকারের দিক থেকেও অনেক প্রতিশ্রুতি ছিল। গত তিন মাসে সরকার কিছু কাজ করেছে, যা করা উচিত ছিল। যেমন বেশ কিছু বিষয়ে কমিশন হয়েছে।
আনু মুহাম্মদ:আমরা জানি, আগের সরকারের মধ্যে লুটপাট ও সম্পদ পাচারের বড় প্রবণতা ছিল। ভয়ংকরভাবে ছিল। অভূতপূর্ব মাত্রায় লুটপাট হয়েছে। সেটি খতিয়ে দেখতে একটা কমিশন হয়েছে। নির্বাচন নিয়ে কমিশন হয়েছে। সংবিধান নিয়ে কমিশন হয়েছে। জ্বালানি-বিদ্যুৎ খাতে কী ধরনের অনিয়ম হয়েছে, তা দেখতে কমিশন হয়েছে। এসব কমিশন গঠন একটা গুরুত্বপূর্ণ কাজ। তারপর এই সরকার দায়মুক্তি আইন স্থগিত করেছে। সেটিও গুরুত্বপূর্ণ কাজ। এরপর সাইবার সিকিউরিটি অ্যাক্ট বাতিল করার প্রতিশ্রুতি ঘোষণা করেছে। এগুলো ইতিবাচক কাজ বলে আমি মনে করছি। আবার এ সময়ে কিছু ক্ষেত্রে অনেকটা ১৯৭২ সালের মতো, কিংবা ১৯৯১ সালের মতো একধরনের আশাভঙ্গের মতো ব্যাপার ঘটেছে।
সরকারের ব্যর্থতার মধ্যে একটা হচ্ছে, এখন পর্যন্ত যারা জীবন দিল এবং যারা জখম হয়ে হাসপাতালে পড়ে আছে, তাদের তালিকা এই তিন মাসেও চূড়ান্ত হয়নি। বিভিন্নভাবে, বিচ্ছিন্নভাবে কিছু টাকাপয়সা দেওয়া হচ্ছে। আসলে তো এ বিষয়ে রাষ্ট্রকে দায়দায়িত্ব নিতে হবে। কারণ, এই গণ-অভ্যুত্থানে যারা নিহত হয়েছে, তাদের একটা বড় অংশ হচ্ছে শ্রমজীবী মানুষ। খেটে খাওয়া মানুষ। তাদের মধ্যে শিশু আছে। আবার শিক্ষার্থী পরিচয়ে যারা মারা গেছে, তাদের মধ্যেও অনেকে আছে, যারা শ্রমজীবী পরিবারের সন্তান। এর ফলে তাদের মৃত্যুকে শুধু তাদের মৃত্যু হিসেবে দেখল হবে না। এসব পরিবার ভয়ংকর বিপদের মধ্যে পড়েছে। অনেক পরিবার অস্তিত্বের সংকটে পড়ে গেছে। যারা আহত হয়েছে, অর্থাৎ যারা চোখ হারিয়েছে, হাত হারিয়েছে, পা হারিয়েছে, তাদের অনেকে এখনো হাসপাতালে পড়ে আছে। তাদের চিকিৎসার পয়সা নেই। অনেকে চিকিৎসা ছাড়াই বাড়িতে গেছে।
এটা তো সরকারের প্রথম দায়িত্ব ছিল—এদের তালিকা করা এবং এদের দায়িত্ব নেওয়া। এদের দায়িত্ব নেওয়ার জন্য টাকাপয়সা নেই—এটা তো হতে পারে না। এ ছাড়া আইনশৃঙ্খলা পরিস্থিতির উন্নতি না হওয়াও দুঃখজনক।
আনু মুহাম্মদ:দেখুন, যোগ্যতার পরীক্ষা হয় কাজের মধ্য দিয়ে। কাজের ফলাফলের মধ্য দিয়ে। এই ফলাফলের ক্ষেত্রে যদি দু–একটা উদাহরণ দিই: এই যে যেমন একটা উদাহরণ দিলাম। আহত-নিহত ব্যক্তিদের তালিকা তারা এখনো করতে পারেনি। আমি মনে করি, যদি জনপ্রশাসন মন্ত্রণালয় থেকে সব জেলা প্রশাসক, উপজেলা নির্বাহী কর্মকর্তার কাছে চিঠি দিয়ে বলা হতো এদের তালিকা করে পাঠাও, তাহলেই কিন্তু ব্যাপারটা সহজ হয়ে যেত। এটা একটা মন্ত্রণালয়ের কাজ।
স্বাস্থ্য মন্ত্রণালয়ের ভূমিকাও আমরা খুব একটা দৃশ্যমান দেখছি না। এই যে ডেঙ্গু ছড়াচ্ছে, তারা কী ধরনের তৎপরতা চালাচ্ছে, তা বোঝা যাচ্ছে না। জিনিসপত্রের দাম বাড়ছে। এই দাম নিয়ন্ত্রণে রাখা তো উপদেষ্টাদের একটা বড় কাজ। এটা বাণিজ্য মন্ত্রণালয় বলেন আর সামগ্রিকভাবে অন্তর্বর্তী সরকার বলেন, তাদের বড় কাজ ছিল জিনিসপত্রের দাম কমানো। সেটার ব্যাপারে কোনো তৎপরতা দৃশ্যমান নয়।
আইনশৃঙ্খলা পরিস্থিতির দুটি দিক আছে। একটা হলো নিয়মিত ঘটে থাকে এমন ঘটনা: যেমন চুরি, ছিনতাই, চাঁদাবাজি; এগুলো কিন্তু বেড়েছে। আর দ্বিতীয়টি হচ্ছে টার্গেট করে আক্রমণ। যেমন সংখ্যালঘু—সেটা মাজার হতে পারে, হিন্দু সম্প্রদায় হতে পারে, আহমদিয়া বা অন্যান্য গোষ্ঠীর ওপর হামলার ব্যাপার হতে পারে। এসব সম্প্রদায়ের ওপর টার্গেটেড আক্রমণ হয়েছে। এগুলোর পেছনে মতাদর্শিক ব্যাপার আছে। অর্থাৎ এর মধ্যে বৈষম্যবাদী রাজনীতির প্রকাশ আছে। এগুলোর ব্যাপারে সরকারের আরও সক্রিয় ও শক্ত হওয়ার কথা ছিল। যেহেতু একটা সরকার গঠিত হয়েছে এবং উপদেষ্টারা নির্দিষ্ট দায়দায়িত্ব নিয়েছেন। ফলে তাঁদের প্রত্যেকেরই সুনির্দিষ্ট কাজ করতে হবে।
গত সরকারের সময় রাষ্ট্রের পাটকলগুলো বন্ধ করে দেওয়া হলো। সেই বন্ধ করে দেওয়ার যে সুফলভোগী, অর্থাৎ পাটকলের জমি দখল করা বা পাটকলগুলোকে হাতের মুঠোয় আনার জন্য যাঁরা তৎপরতা চালিয়েছেন, তাঁদের একজন বিগত সরকারের সময় পাটমন্ত্রী ছিলেন। এবারও দেখতে পাচ্ছি, এই রাষ্ট্রায়ত্ত পাটকল বেসরকারীকরণ করার কিংবা বন্ধ করে দেওয়া যে সুফলভোগী, সেই গ্রুপের একজন ব্যক্তিকে পাট মন্ত্রণালয়ের দায়িত্ব দেওয়া হয়েছে।
এটা তো সরাসরি স্বার্থের দ্বন্দ্বের বিষয়। এটা কোনোভাবে হতে পারে না, যেখানে আমাদের এই সরকারের কাছে প্রত্যাশা হচ্ছে, বাংলাদেশের রাষ্ট্রায়ত্ত পাটকল, রাষ্ট্রায়ত্ত চিনিকল সেগুলোর ব্যাপারে আগের সরকার জমি দখলের জন্য যেভাবে বন্ধ করে দিচ্ছিল, সেটা থেকে এই সরকার সরে আসবে এবং পাটকল, চিনিকল নতুনভাবে নবায়ন করে চালু করবে। সেখানে যাঁরা এই বন্ধ করার সুফলভোগী, তাঁদেরই এই মন্ত্রণালয়ের দায়িত্ব দেওয়া তো ঠিক হলো না।
অনেক ক্ষেত্রে দেখা যাচ্ছে সরকার যেসব সিদ্ধান্ত নিচ্ছে, তা কীভাবে নিচ্ছে এবং কোন যুক্তিতে নিচ্ছে, বোঝা যাচ্ছে না। আমরা দেখলাম, শিক্ষাক্ষেত্রে একটি কমিটি এমন সব লোকের কথার পর বাতিল করে দেওয়া হলো, যাদের কথার গুরুত্ব দেওয়া উচিত বলে আমার মনে হয় না। এটি সরকারের দুর্বলতাকে সামনে আনে।
আনু মুহাম্মদ:হ্যাঁ, চিনিকল চালু করার জন্য একটা টাস্কফোর্স হয়েছে। সেখানে ঢাকা বিশ্ববিদ্যালয়ের একজন শিক্ষকও আছেন। তবে পাটকল নিয়ে কোনো কাজ এখন পর্যন্ত হয়নি। সেই পাট মন্ত্রণালয়ে যাঁকে উপদেষ্টা করা হয়েছে, তিনি তো সরাসরি পাটকল বন্ধ করার পক্ষের মানুষ। তাঁর বিরুদ্ধে মামলাও আছে বলে আমি শুনেছি।
আনু মুহাম্মদ:ফ্যাসিবাদের তো বিভিন্ন অর্থনৈতিক ভিত্তি আছে। এর নানা রাজনৈতিক–সাংস্কৃতিক দিক আছে। এখন এই সরকারে থাকা লোকজনের মুখে যদি আমরা আওয়ামী লীগ বা ছাত্রলীগের ভাষায় কথা শুনি, আওয়ামী লীগ, ছাত্রলীগের মতো তারা যদি যেকোনো জায়গায় সাধারণ মানুষের ওপর আক্রমণ করে, তাদের যদি আমরা বিভিন্ন জায়গায় ভাঙচুর করতে দেখি, ‘বন্ধ করে দেব’, ‘উঠিয়ে দেব’, ‘করতে দেব না’—এ ধরনের ভাষা শুনি, তাহলে তা দুঃখজনক। কারণ, এগুলোকে তো আমরা আওয়ামী লীগের ভাষা হিসেবে জানি। অতীতের মতো তারা কিছু করবে না—এই প্রত্যাশা নিয়েই তো বাংলাদেশের মানুষ পরিবর্তনটা এনেছে। সেখানে এ ধরনের কথাবার্তা অগ্রহণযোগ্য।
আনু মুহাম্মদ:আমি মনে করি, আওয়ামী লীগ যেভাবে মানুষের কাছে প্রত্যাখ্যাত হয়ে কোণঠাসা হয়েছে, তাতে তার এমনিতেই উঠে দাঁড়ানোর ক্ষমতা নেই। এখন আইনগত প্রক্রিয়ায় তাদের বিরুদ্ধে ব্যবস্থা নেওয়া উচিত। তবে পাইকারিভাবে মামলা দেওয়া একটা সমস্যা। এটিকে আমি দক্ষতার অভাব বলব। যেভাবে মামলা করা হচ্ছে, তাতে এই মামলাগুলো টিকবে না। আইনজীবীরা হয়তো এ ক্ষেত্রে ভালো বলতে পারবেন।
এর আগে আওয়ামী লীগের সময় আমরা এ ধরনের পাইকারি মামলা দিয়ে গ্রেপ্তার–বাণিজ্য হতে দেখেছি। চাঁদাবাজি করা ইত্যাদি প্রবণতা দেখেছি। সেই মেশিনটা তো এখন আর চালু থাকার কথা নয়। কিন্তু বাস্তবে মেশিনটা চালু আছে।
প্রধান অপরাধী যারা, তাদের বিষয়ে তো সুনির্দিষ্ট অভিযোগ আছে। ব্যাংক লুট করে নিয়ে গেছে, নদী–নালা, খাল–বিল সব শেষ করে দিয়ে গেছে। বন উজাড় করে ফেলেছে। সেই সুনির্দিষ্ট অপরাধে তাদের অনেক বেশি শাস্তি হওয়ার কথা। সে বিষয়ে মামলা না হয়ে পাইকারি মামলা দেওয়া হচ্ছে।
আনু মুহাম্মদ:এটি ঠিক যে গুরুত্বপূর্ণ পদে নিয়োগের বিষয়ে এই সরকারের কর্মকাণ্ড কিছুটা প্রশ্নবিদ্ধ। এটি মানুষের মধ্যে ক্ষোভ তৈরি করছে। কিছু ক্ষেত্রে যোগ্য লোককে বাদ দিয়ে অযোগ্য লোককে বসানো হচ্ছে। আমি বিশ্ববিদ্যালয়ের শিক্ষক নিয়োগের ক্ষেত্রে বলতে পারি, এমনও হয়েছে, যাঁর কোনো যোগ্যতা নেই এবং যাঁর বিরুদ্ধে বিশ্ববিদ্যালয় সিন্ডিকেটে শাস্তিমূলক পদক্ষেপের সিদ্ধান্ত হয়েছিল, এ রকম ব্যক্তি হয় বিএনপি, নয়তো জামায়াতের প্রভাবে নিয়োগ পাচ্ছেন। কিন্তু এর দায় তো সরকারকেই নিতে হবে। আরেকটি বিষয় হলো ব্যক্তির সঙ্গে ব্যক্তির পুরোনো রেষারেষি এখন রাজনৈতিক চেহারায় ফিরে আসছে।
আগে কাউকে কোণঠাসা করতে হলে বলা হতো অমুকের দাদা–নানা বিএনপি–জামায়াত করে। তাকে ট্যাগ দেওয়া হতো। এখন আবার সুনির্দিষ্ট অভিযোগ ছাড়াই কাউকে কাউকে ফ্যাসিবাদের দোসর ট্যাগ দিয়ে কোণঠাসা করা হচ্ছে। অনেক জায়গায় শিক্ষকদের, ডাক্তারদের ফ্যাসিবাদের দোসর বলে হেনস্তা করা হচ্ছে। চট করে এসব লেবেল লাগানো তো অসহিষ্ণুতার লক্ষণ, যেটা অতীতে আমরা আওয়ামী লীগের মধ্যে দেখেছি, এখন সেটা দেখতে চাই না।
একটা প্রতিষ্ঠানের কেউ যদি অপরাধ করেন, তাহলে সেই প্রতিষ্ঠানের নিয়ম অনুযায়ী তাঁর সাজা হতে হবে। কিন্তু চট করে দলবলসহ এসে কাউকে ফ্যাসিবাদের দোসর বলে পদত্যাগ করাবে বা হেনস্তা করবে, তা মেনে নেওয়া যায় না।
আনু মুহাম্মদ:ছাত্রনেতৃত্বের সঙ্গে সরকারের দূরত্ব বা নৈকট্য বাইরে থেকে আমাদের পক্ষে বোঝা সম্ভব নয়। কারণ, আমরা দেখতে পাচ্ছি, ছাত্রনেতৃত্বের মধ্য থেকে অন্তত তিনজন উপদেষ্টা পরিষদে আছেন। সে কারণে এসব সিদ্ধান্তের কথা তাঁদের জানার কথা। কারণ, সব সিদ্ধান্ত তো ক্যাবিনেটের মাধ্যমেই হয়। এখন যদি দেখা যায় ছাত্রনেতৃত্বের একাংশ সিদ্ধান্ত নেবে এবং আরেক অংশ বিরোধিতা করবে, সেটি তো বড় সমস্যার বিষয়।
দেখা যাচ্ছে, জাতীয় পার্টির অফিসে হামলার সময় ছাত্রদের একাংশ এর পক্ষে আহ্বান জানাচ্ছে, আরেক অংশ বলছে এসব ব্যক্তি পর্যায়ের হামলা, এর সঙ্গে ছাত্রনেতাদের সম্পৃক্ততা নেই। গণ-অভ্যুত্থানে শেষ পর্যন্ত যাঁরা নেতৃত্ব দিয়েছেন, সেই ছাত্রনেতাদের এখন অনেক বড় দায়িত্ব। সরকারের সঙ্গে সমন্বয় করা এবং নিজেদের মধ্যে মিলমিশ করে থাকাটা তাঁদের জন্য খুব দরকার।
আনু মুহাম্মদ:আমি মনে করি, নির্বাচন কবে হবে, তা সুনির্দিষ্ট করা না হলে সমাজের মধ্যে অনাস্থা, অস্থিরতা বাড়তে পারে। যেহেতু সমাজে অস্থিরতা আছে, আইনশৃঙ্খলার অবনতি, দ্রব্যমূল্যের ঊর্ধ্বগতি ইত্যাদি নিয়ে অসন্তোষ আছে। শ্রমিক এলাকায় বকেয়া মজুরি নিয়ে এখনো বিক্ষোভ হতে দেখা যাচ্ছে। সরকার শ্রমিকদের সঙ্গে ১৮ দফা চুক্তি করেছিল। তাতে পরিষ্কারভাবে লেখা আছে, ১০ অক্টোবরের মধ্যে সব বকেয়া মজুরি পরিশোধ করা হবে। কিন্তু তা হয়নি। আজ নভেম্বরেও বকেয়া মজুরির দাবিতে আন্দোলন হচ্ছে।
এতে নানা রকম অস্থিরতা তৈরি হচ্ছে। সে কারণে সরকার যদি সুনির্দিষ্ট পথনকশা তৈরি না করে, তাহলে অস্থিরতা কমবে না।
আনু মুহাম্মদ:সরকার তো সব সংস্কার করতে পারবে না। সংস্কারের ভিত্তি তৈরি করতে পারবে। ভিত্তি তৈরি করার জন্য তাকে কিছু সুনির্দিষ্ট কাজ করতে হবে। সেটি তার দায়িত্বও বটে। কিন্তু তাকে তো আরেকটি নির্বাচিত সরকারের কাছে ক্ষমতা হস্তান্তর করতে হবে। এ কারণে সরকারকে পরিষ্কার একটি পথনকশা করতে হবে। নির্বাচন যাতে টাকার খেলা না হয়, পেশিশক্তি, সাম্প্রদায়িকতা, আঞ্চলিকতার প্রভাবমুক্ত হয়—সেটা নিশ্চিত করা এ সরকারের দায়িত্ব।এ ক্ষেত্রে সময় লাগবে। সেই সময়টা তো অনির্দিষ্ট হবে না। আর যদি সরকারের সুনির্দিষ্ট টার্গেট না থাকে, তাহলে লক্ষ্যে পৌঁছানো যাবে না। কিন্তু তাদের যদি নির্দিষ্ট তারিখ ঠিক করা থাকে, তাহলে কাজগুলো গোছানো সহজ হয়। সেই তারিখ প্রয়োজনে পেছাতেও পারে। কিন্তু সুনির্দিষ্ট তারিখ ঠিক করা জরুরি।
প্রথম আলো:আপনাকে ধন্যবাদ।
আনু মুহাম্মদ:আপনাদেরও ধন্যবাদ।

=== সালমান শাহর নায়িকা শিল্পীর ব্যাংক হিসাব জব্দের কারণ ===
নব্বই দশকের মাঝামাঝি ‘বাংলার কমান্ডো’ চলচ্চিত্র দিয়ে অভিনয় শুরু করেছিলেন আঞ্জুমান শিল্পী। এরপর একে একে ৩৫টি চলচ্চিত্রে অভিনয় করেন। সালমান শাহর সঙ্গে ‘প্রিয়জন’ চলচ্চিত্রে অভিনয় করে সবচেয়ে বেশি পরিচিতি পান। দুই দশক ধরে চলচ্চিত্রে অভিনয় না করলেও উপস্থাপনা করতেন। করতেন টেলিভিশন নাটকেও। একটা সময় জানা যায়, তিনি আওয়ামী লীগ নেতা ও ব্যবসায়ী এইচ বি এম ইকবালকে বিয়ে করেছেন। শিল্পীর স্বামী আওয়ামী লীগের সাবেক সংসদ সদস্য ও প্রিমিয়ার ব্যাংকের চেয়ারম্যান এইচ বি এম ইকবালসহ তাঁদের পরিবারের আরও তিন সদস্যের ব্যাংক হিসাব জব্দ করা হয়েছে।
বাংলাদেশ ব্যাংকের আর্থিক গোয়েন্দা সংস্থা বাংলাদেশ ফিন্যান্সিয়াল ইন্টেলিজেন্স ইউনিট (বিএফআইইউ) দেশের ব্যাংক ও আর্থিক প্রতিষ্ঠানগুলোকে এ ব্যাপারে প্রয়োজনীয় নির্দেশনা দিয়ে চিঠি পাঠিয়েছে। পাশাপাশি তাঁদের একক নামে কোনো প্রতিষ্ঠান থাকলে তার হিসাবও জব্দ করতে বলা হয়েছে। চিঠিতে বলা হয়, আগামী ৩০ দিন জব্দ করা হিসাবে সব লেনদেন বন্ধ থাকবে। এ ছাড়া ব্যক্তিমালিকানাধীন প্রতিষ্ঠানের ব্যাংক হিসাবের যাবতীয় তথ্যও জমা দিতে হবে।
চিত্রনায়িকা আঞ্জুমান আরা শিল্পীর স্বামী এইচ বি এম ইকবাল ব্যাংকের মালিকানার পাশাপাশি নানা ধরনের ব্যবসার সঙ্গে যুক্ত। তিনি প্রিমিয়ার গ্রুপের চেয়ারম্যান। গ্রুপটির অধীনে পাঁচ তারকা হোটেলের পাশাপাশি রেস্টুরেন্ট, সিমেন্ট উৎপাদন, মেডিকেল সেন্টারসহ নানা ধরনের ব্যবসা রয়েছে। দেশে একাধিক শিক্ষাপ্রতিষ্ঠানও গড়ে তুলেছেন তিনি।
ক্ষমতার অপব্যবহারের মাধ্যমে ২০১১ সাল থেকে প্রিমিয়ার ব্যাংকের চেয়ারম্যান পদে থাকার পাশাপাশি এইচ বি এম ইকবালের বিরুদ্ধে গুলশানে হোটেল রেনেসাঁ, গুলশান-২-এ হিলটন হোটেল অ্যান্ড রিসোর্ট ও রয়েল ইউনিভার্সিটি অব ঢাকা অবৈধ নির্মাণের অভিযোগ রয়েছে। তাঁদের বিরুদ্ধে দুর্নীতির অভিযোগ অনুসন্ধানের সিদ্ধান্ত নিয়েছে দুর্নীতি দমন কমিশন (দুদক)। বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সির (বায়রা) একসময়ের এই সদস্য গত এক যুগে অনেক কোম্পানির মালিক হয়েছেন এবং ওই সব প্রতিষ্ঠানের বিভিন্ন পদে থেকে বিপুল সম্পদ অর্জন করেছেন বলে দুদকের অভিযোগে বলা হয়েছে। তিনি সপ্তম জাতীয় নির্বাচনে ঢাকা-১০ আসনের আওয়ামী লীগের সংসদ সদস্য ছিলেন।
৫ আগস্ট ছাত্র-জনতার অভ্যুত্থানে শেখ হাসিনা সরকারের পতন ঘটে। এর পর থেকে দেশে আওয়ামী লীগের বিভিন্ন পর্যায়ের নেতা ও সরকার-ঘনিষ্ঠ কিছু ব্যবসায়ী গ্রেপ্তারের পাশাপাশি তাঁদের ব্যাংক হিসাব জব্দ করা হচ্ছে। সেই প্রক্রিয়ায় এবার চিত্রনায়িকা শিল্পীর স্বামী এইচ বি এম ইকবালসহ পরিবারের সদস্যদের ব্যাংক হিসাব জব্দ করা হলো।
নব্বই দশকের মাঝামাঝি থেকে একটানা কয়েক বছর চলচ্চিত্রে কাজ করেন শিল্পী। একটা সময় ঢালিউডে অশ্লীলতার দাপটে শিল্পী চলচ্চিত্র অভিনয় থেকে নিজেকে গুটিয়ে নেন। এ প্রসঙ্গে তিনি বলেছিলেন, ‘আমি চলচ্চিত্রে অভিনয় ছেড়ে দিয়েছি, কারণ তখন চলচ্চিত্র অশ্লীলতায় ভরে গিয়েছিল। তাই ২০০১ সালের পর আমি চলচ্চিত্র ছেড়ে তখন নাটক করা শুরু করেছি। ২০১৪ সাল পর্যন্ত নাটকে কাজ করেছি।’চলচ্চিত্রে কাজ করার শুরু কীভাবে, এ প্রসঙ্গে শিল্পী বলেছিলেন, ‘আমার চলচ্চিত্রে আসাটা অনেক মজার ছিল। আমার চৌদ্দ পুরুষের কেউ চলচ্চিত্রে কাজ করত না। যখন স্কুলে পড়ি, তখন আমার ভাইয়ের বন্ধু আমাকে দেখে বলল, তুমি অ্যাড করো না কেন? তখন অ্যাডের জন্য ছবি তুলে দিলাম, তারপর দুটি অ্যাড করার পর চলচ্চিত্রে অভিনয়ের প্রস্তাব আসে।’

=== নেতানিয়াহুর বাড়ি লক্ষ্য করে বোমা নিক্ষেপের ঘটনায় তিনজন গ্রেপ্তার ===
ইসরায়েলের সিজারিয়া শহরে দেশটির প্রধানমন্ত্রী বেনিয়ামিন নেতানিয়াহুর বাড়ি লক্ষ্য করে বোমা নিক্ষেপের ঘটনায় তিনজন গ্রেপ্তার হয়েছেন। আজ রোববার তাঁদের গ্রেপ্তার করা হয়।
গতকাল শনিবার সন্ধ্যায় নেতানিয়াহুর বাড়ি লক্ষ্য করে দুটি ফ্ল্যাশ বোমা ছোড়া হয়। এ সময় তিনি ও তাঁর পরিবারের সদস্যদের কেউ ওই বাড়িতে ছিলেন না। কোনো ক্ষয়ক্ষতির খবর পাওয়া যায়নি বলেও পুলিশের বিবৃতিতে জানানো হয়েছে।
বলা হয়েছে, এ দুটি ছিল ফ্ল্যাশ বোমা। এসব বোমা সাধারণত যুদ্ধবিমান (বিশেষত সামরিক গোয়েন্দা বিমান) থেকে ছোড়া হয়। বিস্ফোরণের পর ফ্ল্যাশ বোমা বিপুল পরিমাণে উজ্জ্বল আলো ছড়ায়।
ইসরায়েলের অভ্যন্তরীণ নিরাপত্তা সংস্থা শিন বেত একে ‘গুরুতর ঘটনা’ বলে মন্তব্য করেছে।
পুলিশ এক বিবৃতিতে জানিয়েছে, রাতভর অভিযান চালিয়ে সন্দেহভাজন তিনজনকে গ্রেপ্তার করা হয়েছে। তাঁদের পুলিশ ও শিন বেত যৌথভাবে জিজ্ঞাসাবাদ করবে। বিবৃতিতে আরও বলা হয়, আদালত ৩০ দিনের মধ্যে তদন্তের বিস্তারিত প্রকাশ বা সন্দেহভাজনদের পরিচয় প্রকাশের ওপর নিষেধাজ্ঞা দিয়েছেন।
ইসরায়েলের পার্লামেন্টের মুখপাত্র আমির ওহানা অভিযোগ করেন, এ ঘটনার পেছন সরকারবিরোধী বিক্ষোভকারীদের হাত রয়েছে।
যুদ্ধবিষয়ক মন্ত্রিসভার সাবেক সদস্য ও বিরোধীদলীয় নেতা বেনি গান্তজ সামাজিক যোগাযোগমাধ্যম এক্সে এক পোস্টে লিখেছেন, ‘সন্দেহ যদি সত্যি হয় এবং দেখা যায় প্রধানমন্ত্রীর বাসভবনে ফ্ল্যাশ বোমা ছোড়ার পেছনে অ্যাকটিভিস্টরা (বিক্ষোভকারী) রয়েছেন, তাহলে পরিষ্কারভাবে বলা যায়, এটি প্রতিবাদ নয়, এটি সন্ত্রাস।’
এ ঘটনায় নিন্দা জানিয়েছেন ইসরায়েলের প্রেসিডেন্ট আইজ্যাক হারজগ। একই সঙ্গে জনসমাগম হয়, এমন স্থানে সহিংসতা বাড়ছে বলে তিনি সতর্ক করেন। তিনি এক্সে এক পোস্টে বলেছেন, তিনি শিন বেতের প্রধানের সঙ্গে কথা বলে এ ঘটনা তদন্ত করার প্রয়োজনীয়তা তুলে ধরেন এবং জড়িত ব্যক্তিদের এ ঘটনায় দ্রুত আইনের আওতায় আনার পরামর্শ দেন।

=== সোনা চোরাচালানের বিরুদ্ধে কঠোর ব্যবস্থার অঙ্গীকার এনবিআর চেয়ারম্যানের ===
জাতীয় রাজস্ব বোর্ডের (এনবিআর) চেয়ারম্যান আবদুর রহমান খান বলেছেন সোনা চোরাচালান রোধ, করপ্রক্রিয়া সহজ এবং নিত্যপ্রয়োজনীয় পণ্যের ন্যায্যমূল্য নিশ্চিত করতে কঠোর পদক্ষেপ নেওয়া হবে।
আজ রোববার বিমানবন্দর কাস্টমসে যাত্রীসেবা হেল্প ডেস্ক উদ্বোধন শেষে সংবাদ সম্মেলনে এনবিআর চেয়ারম্যান এ কথা বলেন। এ সময় দেশের অভ্যন্তরে আমদানির তুলনায় সোনার পরিমাণের অসামঞ্জস্যতার কথা তুলে ধরেন তিনি।
আবদুর রহমান খান বলেন, এই ভারসাম্যহীনতা নিয়ন্ত্রক কাঠামোর আওতায় আনতে হবে। যেকোনো এয়ারলাইনসের বিরুদ্ধে সোনা চোরাচালানে সহায়তার প্রমাণ পেলে নিষেধাজ্ঞা, রুট পারমিট বাতিলসহ কঠোর ব্যবস্থা নেওয়া হবে।
উন্নত করদাতা পরিষেবা
আয়কর রিটার্ন জমা দেওয়ার জন্য আগামী বছর মোবাইল অ্যাপ্লিকেশন চালু করার পরিকল্পনার কথা জানান চেয়ারম্যান। কর দেওয়ার প্রক্রিয়া সম্পূর্ণ স্বয়ংক্রিয় করার ক্ষেত্রে এটি উল্লেখযোগ্য অগ্রগতি। জটিলতা কমাতে কর কর্মকর্তা ও করদাতাদের মধ্যে সরাসরি মিথস্ক্রিয়া কমিয়ে আনার ওপর জোর দেন তিনি।
আবদুর রহমান খান বলেন, কর প্রদান আরও সহজ করতে ডেবিট ও ক্রেডিট কার্ড লেনদেনের সুবিধা দেওয়া হয়েছে। কার্ডের মাধ্যমে ২৫ হাজার টাকার কম পেমেন্টের ক্ষেত্রে প্রসেসিং ফি ২০ টাকা এবং এর বেশি হলে সর্বোচ্চ ৫০ টাকা ফি দিতে হবে। আগামী বছরের মধ্যে সব করপোরেট ট্যাক্স রিটার্ন অনলাইনে আনা হবে।
মূল্য নিয়ন্ত্রণ ও ট্যারিফ সমন্বয়
রমজানকে সামনে রেখে নিত্যপণ্যের মূল্য স্থিতিশীল রাখার ওপর গুরুত্বারোপ করেছে এনবিআর। এর অংশ হিসেবে আলু, পেঁয়াজ ও চিনির যৌক্তিক মূল্য নিশ্চিত করতে পদক্ষেপ নেওয়া হচ্ছে বলে আশ্বস্ত করেন সংস্থাটির চেয়ারম্যান।
এনবিআর চেয়ারম্যান আরও বলেন, শুল্ক দ্বিগুণ কমানোর কারণে চিনির দাম এখন নাগালের মধ্যে রয়েছে। ডিমের আমদানি শুল্ক ইতিমধ্যে কমানো হয়েছে। তবে আন্তর্জাতিক বাজারে সয়াবিন ও পাম তেলের দাম বেড়ে যাওয়ায় ভোজ্যতেলের দাম বেড়েছে স্থানীয় বাজারে। ভোক্তাদের বোঝা আরও কমাতে সরকার শিগগিরই খেজুরের ওপর শুল্ক হ্রাস করতে চলেছে।
যাত্রী সুবিধা নিশ্চিত করা
বিমানবন্দরে যাত্রী হয়রানির বিষয়ে উদ্বেগ প্রকাশ করে এনবিআর চেয়ারম্যান বলেন, কর্তৃপক্ষ প্রতিরোধমূলক ব্যবস্থাকে অগ্রাধিকার দিচ্ছে। তিনি বলেন, কাস্টমস সার্ভিস-সংক্রান্ত যেকোনো অভিযোগ তাৎক্ষণিকভাবে সমাধান করা হবে। দুঃখজনক, অনেক নাগরিক তাঁদের অধিকার সম্পর্কে সচেতন নন এবং সমস্যাগুলো রিপোর্ট করতে দ্বিধা বোধ করেন।
তবে এখন অভিযোগ করার প্রক্রিয়া আরও সহজ করা হয়েছে উল্লেখ করে আবদুর রহমান খান বলেন, যাত্রীরা এখন অনলাইনে অভিযোগ করতে পারেন।
এনবিআর চেয়ারম্যান বলেন, কাস্টমসের সেবা কোনো অনুগ্রহ নয়, এটি নাগরিকদের অধিকার। অনলাইনে জমা দেওয়া অভিযোগ দ্রুত নিষ্পত্তি করা হবে বলেও আশ্বাস দেন তিনি।

=== ‘মাথা ফাটা’র ঘটনায় মেক্সিকোর কোচকেই দোষারোপ হন্ডুরাসের ===
কনকাকাফ নেশনস লিগ কোয়ার্টার ফাইনালের প্রথম লেগে গতকাল মেক্সিকোকে ২–০ গোলে হারিয়েছে হন্ডুরাস। কিন্তু ম্যাচের ফল ছাপিয়ে আলোচনায় মেক্সিকো কোচহাভিয়ের আগুইরের আহত হওয়ার ঘটনা। ম্যাচ শেষে হন্ডুরাস সমর্থকদের ছোড়া বিয়ারের বোতলের আঘাতে আগুইরের মাথা ফেটে রক্ত ঝরতে থাকে।
নিজেদের মাঠ জেনারেল ফ্রান্সিসকো মোরাজান স্টেডিয়ামে গতকালের ন্যক্কারজনক এই ঘটনায় জড়িতদের কর্মকাণ্ডের তীব্র নিন্দা জানালেও মেক্সিকো কোচ আগুইরকে দায়ী করেছে হন্ডুরাস ফুটবল ফেডারেশন (এফএফএইচ)। তাদের দাবি, ডাগআউটে দাঁড়ানো আগুইর ম্যাচের শুরু থেকে হন্ডুরাস সমর্থকদের অপমান করে আসছিলেন ও সহিংস আচরণের জন্য উসকানি দিয়ে আসছিলেন। আগুইরের প্ররোচনাতেই কিছু সমর্থক তাঁকে উদ্দেশ্য করে বোতল ছুড়ে মারেন।
বাংলাদেশ সময় আজ সকালে এফএফএইচ এক বিবৃতি দিয়েছে। তাতে বলা হয়েছে, ‘হন্ডুরাস সমর্থকদের একটি ছোট গোষ্ঠী এটা করেছে, যা আমাদের সমর্থকদের সম্মানজনক আচরণের প্রতিনিধিত্ব করে না। বিচ্ছিন্ন এই কর্মকাণ্ডের জন্য আমরা দুঃখ প্রকাশ করছি এবং তীব্র নিন্দা জানাচ্ছি। নিন্দনীয় ঘটনাটি স্টেডিয়ামে উপস্থিত বেশির ভাগের আচরণকে সংজ্ঞায়িত করে না। তাই ম্যাচ শেষে মেক্সিকান জাতীয় দলের কোচের বিরুদ্ধে হওয়া কার্যকলাপের নিন্দা জানাচ্ছি।’
ফেডারেশনটি এরপর হাভিয়ের আগুইরকে দোষারোপ করে লিখেছে, ‘আমরা একই সঙ্গে স্পষ্টভাবে মেক্সিকান জাতীয় দলের কোচের কথা, অশ্লীল অঙ্গভঙ্গি এবং উসকানিমূলক মনোভাবকে প্রত্যাখ্যান করছি। তিনি ম্যাচের শুরু থেকেই হন্ডুরাস ভক্তদের অপমান করছিলেন ও উসকানি দিয়ে যাচ্ছিলেন। এ ধরনের আচরণ ফুটবলে পুরোপুরি অগ্রহণযোগ্য। কারণ, এটি একটি সুস্পষ্ট উসকানি, সহিংসতায় প্ররোচনা এবং স্টেডিয়ামে বা টেলিভিশনে ম্যাচ দেখা ভক্তদের প্রতি শ্রদ্ধার অভাবকে জাগিয়ে তোলে। তাই আমরা কনকাকাফকে দৃঢ়ভাবে আইন প্রয়োগ করার আহ্বান জানাচ্ছি। কোচদের মর্যাদা জনপ্রিয় ব্যক্তিদের মতো হওয়ায় তাঁদের শিক্ষা ও ভালো আচরণের উদাহরণ হওয়া উচিত। আমরা ফেয়ার প্লে এবং ক্রীড়া মূল্যবোধের প্রতি অঙ্গীকারবদ্ধ।’
এফএফএইচ দায়টা মেক্সিকান কোচকেও দিলেও সহজে পার পাওয়ার সুযোগ নেই। উত্তর, মধ্য আমেরিকা ও ক্যারিবীয় অঞ্চলের (কনকাকাফ) ফুটবল নিয়ন্ত্রক সংস্থা এরই মধ্যে ঘটনাটি তদন্তের জন্য তাদের শৃঙ্খলা কমিশনকে নির্দেশ দিয়েছে। এক বিবৃতিতে কনকাকাফ জানিয়েছে, ‘আমরা দল ও সমর্থকদের নিরাপত্তাকে অগ্রাধিকার দিয়ে থাকি। ফুটবলে এমন সহিংস আচরণের কোনো স্থান নেই।’
হন্ডুরাস কোচ রেইনালদো রুয়েদা দুঃখ প্রকাশ করে বলেছেন, ‘এ ধরনের ঘটনা আবার ঘটতে পারে না। শুধু এখানে কিংবা হন্ডুরাসের অন্য স্টেডিয়ামে নয়, বিশ্বের কোনো স্টেডিয়ামেই এটা ঘটতে পারে না। তাঁর (হাভিয়ের আগুইর) সঙ্গে হওয়া ঘটনায় আমি দুঃখিত। যেহেতু তারা (প্রতিপক্ষ) কোচকে আঘাত করেছে, তারা আমাকেও আঘাত করতে পারত। যে মুহূর্তে তাঁর মাথায় (বোতলের আঘাত) লাগে, ঠিক সেই মুহূর্তে তিনি আমাকে অভিনন্দন জানাতে আসছিলেন।’
কনকাকাফ নেশনস লিগ কোয়ার্টার ফাইনালের ফিরতি লেগ আগামী বুধবার মেক্সিকোর মাঠ নেমেসিও দিয়েজ স্টেডিয়ামে। সেমিফাইনালে উঠতে হলে সেই ম্যাচে মেক্সিকোকে কমপক্ষে ৩ গোলের ব্যবধানে হন্ডুরাসকে হারাতে হবে।

=== কোহলি-রোহিতের চেয়ে ভারতের বড় দুশ্চিন্তার নাম গম্ভীর, বললেন সাবেক অস্ট্রেলিয়া অধিনায়ক ===
শুরুটা করেছিলেন গৌতম গম্ভীর। রিকি পন্টিং দিয়েছিলেন কড়া জবাব। তবে লড়াইটা বোধ হয় শিগগিরই শেষ হচ্ছে না। এবার ভারত কোচকে খোঁচা দিয়েছেন অস্ট্রেলিয়ার সাবেক অধিনায়ক টিম পেইন। বলেছেন, বিরাট কোহলি বা রোহিত শর্মা নন, ভারতের কোনো দুশ্চিন্তা থেকে থাকলে সেটা কোচ গম্ভীর।
ভারতের কোচ হিসেবে গম্ভীরকে যথেষ্ট উপযুক্তও মনে করেন না অস্ট্রেলিয়াকে ২৩ টেস্টে নেতৃত্ব দেওয়া পেইন। বরং এগিয়ে রাখেন সাবেক কোচ ও ধারাভাষ্যকার রবি শাস্ত্রীকে।
পুরো ঘটনার সূত্রপাত ‘আইসিসি রিভিউ’তে দেওয়া পন্টিংয়ের কিছু মতামত। যেখানে কোহলির বাজে ফর্মের প্রসঙ্গ তুলে অস্ট্রেলিয়ার সাবেক অধিনায়ক বলেছিলেন, তাঁর ফর্ম উদ্বেগজনক। গত ১১ নভেম্বর ভারত ক্রিকেট দল অস্ট্রেলিয়ায় রওনা হওয়ার আগে গম্ভীরের সংবাদ সম্মেলনে এ বিষয়ে প্রশ্ন করেন এক সাংবাদিক। গম্ভীর তখন ‘ভারতীয় ক্রিকেট নিয়ে পন্টিংয়ের মাথাব্যথা কেন’ বলে ক্ষোভ প্রকাশ করেন। যার প্রতিক্রিয়ায় পন্টিং বলেন, ‘গৌতম গম্ভীরকে যতটা জানি...সে বেশ রগচটা। তাই তার কাছ থেকে এমন উত্তরে আমি অবাক হইনি।’
অস্ট্রেলিয়ার এসইএন–কে দেওয়া সাক্ষাৎকারে পন্টিংয়ের মতামতে গম্ভীরের প্রতিক্রিয়া নিয়ে পেইন বলেন, ‘ওটা আমার ভালো লাগেনি। এটা ভালো কোনো উদাহরণ নয়। কারণ, পন্টিং শুধু সাধারণ একটা প্রশ্ন করেছিল। আমার মনে হয় সে (গম্ভীর) পন্টিংকে এখনো খেলোয়াড়ের মতো প্রতিদ্বন্দ্বী হিসেবে দেখছে। কিন্তু রিকি এখন ধারাভাষ্যকার। মতামত দেওয়ার জন্য তাঁকে টাকা দেওয়া হয়। আর মতামত যেটা দিয়েছে, সেটা সঠিকও।’
কোহলি যে বর্তমানে সেরা ছন্দে নেই, তা পেইনও মনে করেন। তবে অস্ট্রেলিয়ার বিপক্ষে বোর্ডার–গাভাস্কার ট্রফিতে নামার আগে ভারতের দুশ্চিন্তা কোহলি বা রোহিত নন বলেও মনে করেন পেইন। এ বিষয়ে তাঁর বক্তব্য এ রকম, ‘বিরাট কিছুটা নড়বড়ে অবস্থায় আছে। এটা অবশ্যই ভাবার বিষয়। তবে আমার চোখে ভারতের এ মুহূর্তের বড় দুশ্চিন্তা রোহিত শর্মা বা বিরাট কোহলির ব্যাটিং নয়। বড় দুশ্চিন্তা তাদের কোচ এবং চাপের মুখে তার শান্ত থাকার সামর্থ্য আছে কি না, সেটা।’
ভারত এবারের আগে অস্ট্রেলিয়ায় সর্বশেষ যে দুবার সফর করে গেছে, দুবারই টেস্ট সিরিজ জিতেছে। সেই সফর দুটিতে কোচের দায়িত্বে থাকা রবি শাস্ত্রীর প্রশংসা করে পেইন বলেন, ‘তিনি একটা দারুণ পরিবেশ তৈরি করেছিলেন। খেলোয়াড়দের মধ্যে দম ছিল, আবেগ ছিল। তিনি বেশ খেলোয়াড়দের উদ্দীপিত করতে পারতেন, স্বপ্ন দেখাতে পারতেন।’ এরপর গম্ভীরের প্রসঙ্গে পেইন বলেন, ‘ভারত এমন একজন নতুন কোচের দ্বারস্থ হলো, যিনি সত্যিই খিটখিটে মেজাজের। এটা বলার অপেক্ষা রাখে না যে এটা ভালো ব্যাপার নয়। তবে আমার উদ্বেগের জায়গা হচ্ছে, এটা সত্যিই ভারতীয় ক্রিকেট দলের জন্য উপযুক্ত নয়।’
অস্ট্রেলিয়া–ভারত পাঁচ টেস্টের বোর্ডার–গাভাস্কার ট্রফি শুরু হবে ২২ নভেম্বর পার্থ টেস্ট দিয়ে।

=== পাবনায় বিএনপির আহ্বায়ক কমিটি নিয়ে সংঘর্ষ, থানায় এক পক্ষের অভিযোগ ===
পাবনার সাঁথিয়া উপজেলা বিএনপির আহ্বায়ক কমিটি ঘোষণা নিয়ে দুই পক্ষের সংঘর্ষের ঘটনায় এক পক্ষ থানায় অভিযোগ দিয়েছে। আজ রোববার নবগঠিত আহ্বায়ক কমিটির সদস্যসচিব সালাউদ্দিন খানের পক্ষে থানায় অভিযোগ দেওয়া হয়।
উপজেলা বিএনপির নেতা-কর্মীরা জানান, আগামী সংসদ নির্বাচনে পাবনা-১ (সাঁথিয়া ও বেড়ার একাংশ) আসন থেকে বিএনপির মনোনয়ন চাইবেন নবগঠিত আহ্বায়ক কমিটির জ্যেষ্ঠ যুগ্ম আহ্বায়ক শামসুর রহমান ও সদস্যসচিব সালাউদ্দিন খান। আওয়ামী লীগ সরকারের আমল থেকেই তাঁরা বিএনপির দলীয় মনোনয়ন পেতে নানা তৎপরতা চালিয়ে আসছিলেন। আওয়ামী লীগ সরকারের পতনের পর তাঁরা দলীয় মনোনয়নের জন্য আরও বেশি তৎপর হয়ে উঠেছেন। এ অবস্থায় উপজেলা আহ্বায়ক কমিটিতে গুরুত্বপূর্ণ পদ পাওয়ার জন্য তাঁরা দুজনেই আপ্রাণ চেষ্টা ও তদবির চালিয়ে আসছিলেন। দুজনেই চাইছিলেন আহ্বায়ক হতে। কিন্তু শেষ পর্যন্ত ১৪ নভেম্বর রাতে পাবনা জেলা বিএনপি খাইরুন নাহার খানমকে আহ্বায়ক ও সালাহউদ্দিন খানকে সদস্যসচিব করে ২৪ সদস্যবিশিষ্ট আহ্বায়ক কমিটির অনুমোদন দেওয়া হয়। এ কমিটিতে উপজেলা বিএনপির সাবেক সাধারণ সম্পাদক শামসুর রহমানকে জ্যেষ্ঠ যুগ্ম আহ্বায়ক করা হয়।
আহ্বায়ক হতে না পারলেও সদস্যসচিব হওয়ায় সালাউদ্দিন খান কমিটি মেনে নেন। কিন্তু শামসুর রহমান ও তাঁর সমর্থকেরা বিষয়টিকে না মেনে এ কমিটিকে প্রত্যাখ্যান করেন। তাঁদের দাবি, ত্যাগী নেতাকে মূল্যায়ন না করে টাকার বিনিময়ে ও মারাত্মক অনিয়মের মাধ্যমে কমিটি করা হয়েছে। এ কারণেই গত শুক্রবার ও শনিবার শামসুর রহমানের সমর্থকেরা কমিটি বাতিলের দাবিতে ঝাড়ুমিছিলসহ বিক্ষোভ সমাবেশ করেন।
অন্যদিকে নবগঠিত কমিটির আহ্বায়ক খাইরুন নাহার খানম ও সদস্যসচিব সালাউদ্দিন খানের নেতৃত্বে তাঁদের সমর্থকেরা গতকাল শনিবার বিকেলে নবগঠিত কমিটিকে অভিনন্দন জানিয়ে আনন্দ মিছিল করেন। এ সময় সাঁথিয়ার বোয়ালমারী বাজারে দুই পক্ষ মুখোমুখি হলে ব্যাপক সংঘর্ষে উভয় পক্ষের অন্তত ২৫ জন আহত হন। সংঘর্ষের পর এলাকায় সেনাবাহিনী, পুলিশসহ অতিরিক্ত আইনশৃঙ্খলা বাহিনী মোতায়েনের পর থেকে পরিস্থিতি এখন পর্যন্ত স্বাভাবিক রয়েছে।
এরই মধ্যে সালাউদ্দিন খানের পক্ষ থেকে করমজা গ্রামের আমির হোসেন নামের এক ব্যক্তি সাঁথিয়া থানায় হামলা, বাড়িঘরে ভাঙচুর, মারধর ও কুপিয়ে আহত করাসহ বিভিন্ন অভিযোগ এনে সাঁথিয়া থানায় লিখিত অভিযোগ দিয়েছেন। এতে শামসুর রহমানের পক্ষের ৬০ থেকে ৭০ জনের নাম উল্লেখসহ অজ্ঞাতনামা ৩০০ থেকে ৪০০ জনকে আসামি করা হয়েছে। অন্যদিকে শামসুর রহমানের পক্ষ থেকে এখনো থানায় কোনো অভিযোগ দায়ের না হলেও তাঁদের পক্ষ থেকেও মামলা দায়েরের প্রস্তুতি চলছে বলে জানা গেছে।
শামসুর রহমান বলেন, ‘আমার পক্ষের ১৫ জন নেতা-কর্মী গুরুতর আহত হয়ে ঢাকার পঙ্গু হাসপাতালসহ বিভিন্ন হাসপাতালে চিকিৎসাধীন। এ জন্য আমি আহতদের দেখতে ঢাকায় আছি। ঢাকা থেকে ফিরে আগামীকাল সোমবার থানায় মামলা দায়েরের উদ্যোগ নেব।’
শামসুর রহমান বলেন, আগামী সংসদ নির্বাচনে তিনি বিএনপি থেকে মনোনয়নপ্রত্যাশী। তবে দল ত্যাগী ও পরীক্ষিত কাউকে মনোনয়ন দিলে তিনি তা মেনে নেবেন ও তাঁর পক্ষে কাজ করবেন। কিন্তু ‘উড়ে এসে জুড়ে বসা’ অথবা ‘অতিথি পাখি’ কাউকে দলের গুরুত্বপূর্ণ কোনো পদ দেওয়া হলে তা মেনে নেওয়া হবে না।
সালাউদ্দিন খান বলেন, তিনিও পাবনা-১ আসন থেকে বিএনপির মনোনয়নপ্রত্যাশী। শনিবারের সংঘর্ষের ঘটনার পেছনে দলীয় মনোনয়ন কে পাবে বা না পাবে, তা ভূমিকা রাখবে না। মূলত কমিটির পদকে কেন্দ্র করেই শামসুর রহমান ও তাঁর সমর্থকেরা নানা উসকানিমূলক কর্মকাণ্ড চালানোয় এমন পরিস্থিতির সৃষ্টি হয়েছে। তিনি দাবি করেন, শামসুর রহমানের লোকজনই আনন্দমিছিলে অংশ নেওয়া তাঁদের সমর্থকদের ওপর হামলা চালিয়েছে। সালাউদ্দিন খান বলেন, নতুন কমিটিতে আহ্বায়ক, জ্যেষ্ঠ যুগ্ম আহ্বায়ক ও সদস্যসচিবের সমান ক্ষমতা দেওয়া হয়েছে। তিনজনের যৌথ স্বাক্ষরে যেকোনো সিদ্ধান্ত গৃহীত হবে। অথচ জ্যেষ্ঠ যুগ্ম আহ্বায়ক পদ পাওয়ার পরও শামসুর রহমান বিশৃঙ্খলা করার চেষ্টা করছেন।
সাঁথিয়া থানার ভারপ্রাপ্ত কর্মকর্তা (ওসি) সাইদুর রহমান বলেন, ‘থানায় এক পক্ষের একটি অভিযোগ পেয়েছি। সেটি মামলা হিসেবে গ্রহণের জন্য প্রক্রিয়াধীন। তবে শামসুর রহমানের পক্ষ থেকে এখনো আমরা কোনো অভিযোগ পাইনি। আর এলাকায় শান্তি বজায় রাখার জন্য অতিরিক্ত পুলিশ মোতায়েনের মাধ্যমে আমাদের সতর্ক দৃষ্টি রয়েছে।’

=== উন্নত বিশ্বকে চাপ দিতে জলবায়ু আয়োজন চালিয়ে যেতেই হবে ===
হারজিৎ সিং:সত্যি বলতে কি, সম্মেলনের অর্ধেক দিন শেষ হয়ে গেল, কিন্তু অর্থায়নের বিষয়টি এখনো থমকে রয়েছে। অথচ এই সম্মেলনে পুরোপুরি অর্থায়নের বিষয়টি নিশ্চিত করাই ছিল লক্ষ্য। আমরা প্রত্যেকে এতে অত্যন্ত বিচলিত বোধ করছি। এত কিছু সত্ত্বেও উন্নত দেশগুলো এখনো অসম্ভব রকমের উদাসীন। তারা এখনো মনে করে, এটা অনুন্নত ও উন্নয়নশীল দেশের জীবন–মৃত্যুর বিষয় নয়, এটা যেন উন্নত দেশের কাছে এক নিরর্থক অর্থ বিনিয়োগ।
হারজিৎ সিং:আমাদের সবার দিক থেকে সেই চেষ্টার কসুর তো করা হচ্ছে না। কিন্তু নতুন চাহিদা মেটাতে উন্নত বিশ্ব এখনো কিছুতেই প্রতিশ্রুতিবদ্ধ হচ্ছে না। অথচ তারা অঙ্গীকারবদ্ধ হয়েছিল। অর্থায়নের বিষয়টি অনুদান হিসেবে না দিলে কিংবা ঋণ ও লগ্নি হিসেবে গ্রাহ্য করলে, এই সম্মেলনের সাফল্যই শুধু খর্ব হবে না, সম্পদশালী দেশগুলোর সদিচ্ছা ও সংহতির ওপরও গভীর ছায়া ফেলবে। এই ধারাবাহিক ব্যর্থতা বোঝায়, তারা শুধু তাদের অর্থনৈতিক স্বার্থের কথাই চিন্তা করে। সেটাকেই প্রাধান্য দেয়। এবং সেটা তারা করছে জলবায়ু পরিবর্তনের ফলে যারা সতত নিষ্পেষিত হচ্ছে, তাদের স্বার্থের কথা না ভেবে।
হারজিৎ সিং:দরকার আছে। উন্নত বিশ্বকে চাপ দিতে জলবায়ু আয়োজন চালিয়ে যেতেই হবে। অব্যাহত রাখতে হবে। ক্রমাগত চাপ সৃষ্টি করতে হবে উন্নত বিশ্বের ওপর। তাদের তিষ্টোতে দেওয়া যাবে না। জলবায়ুর স্বার্থে আজ যেটুকু হয়েছে, তা হয়েছে এই চাপ সৃষ্টির জন্যই।
হারজিৎ সিং:আশা হারানো যাবে না। এখনো আমি ও আমরা সবাই আশা করছি, অর্থায়নের নতুন একটা বলিষ্ঠ ও আশাব্যঞ্জক লক্ষ্য স্থাপন করা সম্ভব হবে। সেটা বিলিয়ন ডলারের হিসাবে নয়, ট্রিলিয়নের হিসাবে হবে। আমাদের প্রয়োজন মারাত্মকভাবে বেড়ে গেছে। কার্বন প্রশমন ও অভিযোজন দুই ক্ষেত্রেই।
হারজিৎ সিং:সেটা অবশ্যই সত্যি। কিন্তু পাশাপাশি এটাও ঠিক, সে জন্য হাত গুটিয়ে বসে থাকা চলবে না। আমাদের প্রত্যাশা বাড়িয়ে তুলতে হবে। এখান থেকেই আমাদের আরও কয়েক কদম এগিয়ে যেতে হবে। যদি তা না হয়, যদি ব্যর্থতা আসে, তাহলে কপ২৯–ই শুধু ব্যর্থ হবে না, আমরা আমাদের এই গ্রহকেও ব্যর্থ করে তুলব।
হারজিৎ সিং:এটা অনস্বীকার্য যে ওই সিদ্ধান্ত আপাত বৈপরীত্যের শামিল। পরপর দুটি সম্মেলন দুই পেট্রোস্টেটে করা হলো। বিশেষ করে কার্বন নিঃসরণ যখন বেড়ে চলেছে। তবে হ্যাঁ, আমরা দেখেছি সংযুক্ত আরব আমিরাত একটা উচ্চাভিলাষী জাতীয় অ্যাকশন প্ল্যান, জলবায়ু পরিভাষায় যাকে ‘ন্যাশনালি ডিটারমাইন্ড কন্ট্রিবিউশনস’ বা এনডিসি বলা হচ্ছে, তা জমা দিয়েছে। কিন্তু সেই সঙ্গে আমরা এটাও দেখতে চাই, সব পেট্রোস্টেট এমন ইতিবাচক সাড়া দিচ্ছে। শুধু দেশে নির্গমনের মাত্রা কমানোই সব নয়, তাদের পেট্রো ব্যবসার মডেলও পাল্টাতে হবে। জীবাশ্ম জ্বালানির বদলে নবায়নযোগ্য গ্রিন এনার্জির দিকে ঝুঁকতে হবে। এটাই ক্ষতিগ্রস্ত দুনিয়ার দাবি। আমাদের প্রত্যেকেরই সমস্যার গভীরে যেতে হবে।
হারজিৎ সিং:দুঃখের বিষয় এটাই যে, কপ২৮–এ যেসব সিদ্ধান্ত হয়েছিল, সেগুলো রূপায়ণের ক্ষেত্রে ‘কপ২৯’ হিমশিম খাচ্ছে। এটা মোটেই ভালো ইঙ্গিত নয়।
হারজিৎ সিং:অবশ্যই। ট্রাম্পের জয় এই পৃথিবীর কাছে এক বিরাট ধাক্কা। কিন্তু যেটা বাস্তব সেটা মেনে নিয়েই চলতে হবে। তবে এটাও বুঝতে হবে, শুধু যুক্তরাষ্ট্রের ওপর ভরসা করা চলবে না। আমরা আশা করব, কয়েক বছর ধরে যারা যুক্তরাষ্ট্রে নির্মল শক্তিতে (ক্লিন এনার্জি) বিনিয়োগ করেছে, কিছুটা অগ্রগতিও হয়েছে, তারা সেখান থেকে পিছিয়ে আসবে না। পাশাপাশি অন্যান্য উন্নত দেশেরও ট্রাম্পের ওপর চাপ সৃষ্টি করতে হবে। যুক্তরাষ্ট্র বিচ্ছিন্নভাবে বাঁচতে পারবে না। অন্যদের সঙ্গে তাকে ব্যবসা–বাণিজ্য করতে হবে। ফলে তাদেরও চাপ দিতে হবে।
হারজিৎ সিং:করা উচিত। অবশ্যই করা উচিত।
হারজিৎ সিং:মানুষই চাপ দিতে বাধ্য করবে। সে জন্য গণমাধ্যমের ভূমিকা সবচেয়ে গুরুত্বপূর্ণ। গণমাধ্যমকে এমন ভূমিকা পালন করতে হবে, যাতে মানুষ সরকারের ওপর চাপ সৃষ্টি করে। বাধ্য করে ন্যায্য চাহিদার প্রতি সম্মান দেখাতে।
হারজিৎ সিং:আমাদের সেই আশাতেই থাকতে হবে। সাফল্য না ব্যর্থতা কোন দিকে পাল্লা ঝোঁকে, আর কয়েক দিনের মধ্যেই বোঝা যাবে।

=== মিস ইউনিভার্স: ইতিহাস গড়লেন ভিক্টোরিয়া ===
মিস ইউনিভার্সের এবারে আয়োজনে বিজয়ী হয়েছেন ডেনমার্কের ভিক্টোরিয়া কিয়ের থিলভিগ। মিস ইউনিভার্স প্রতিযোগিতার ৭২তম আসরের বিজয়ী ভিক্টোরিয়া মুকুটজয়ের মধ্য দিয়ে ইতিহাসেরও অংশ হয়েছেন। এর আগে ডেনমার্ক থেকে কোনো প্রতিযোগী মিস ইউনিভার্স প্রতিযোগিতায় বিজয়ীর মুকুট পাননি। সিএনএন
২১ বছর বয়সী ভিক্টোরিয়া নৃত্যশিল্পী, উদ্যোক্তা এবং ভবিষ্যৎ আইনজীবী। মেক্সিকো সিটিতে গতকাল শনিবার রাতে অনুষ্ঠিত এই সৌন্দর্য প্রতিযোগিতায় ১২০ জনের বেশি প্রতিযোগীকে পেছনে ফেলে সেরার মুকুট জয় করেন ডেনমার্কের এই প্রতিযোগী।এবারের আসরে প্রথম রানারআপ হয়েছেন নাইজেরিয়ার চিদিম্মা আদেতশিনা আর দ্বিতীয় রানারআপ মেক্সিকোর মারিয়া ফার্নান্দা বেলট্রান।
প্রতিযোগিতার শুরু থেকে এ পর্যন্ত ফলাফলের ভিত্তিতে গত বৃহস্পতিবার ৩০ প্রতিযোগীর তালিকা প্রকাশ করে মিস ইউনিভার্স কর্তৃপক্ষ। এই ৩০ প্রতিযোগী থেকে সেমিফাইনালিস্ট নির্বাচিত করে তাঁদের নিয়ে সাঁতারের পোশাকে প্যারেড প্রতিযোগিতা হয়। এরপর তাঁদের মধ্য থেকে ১২ জন গাউন প্রতিযোগিতায় অংশ নেন। চূড়ান্ত পাঁচ প্রতিযোগীর প্রশ্নোত্তর পর্বে প্রাধান্য পেয়েছে নেতৃত্বের গুণাবলি ও মনোবলের দৃঢ়তার বিষয়ে। ভিক্টোরিয়াকে জিজ্ঞাসা করা হয়, ‘কেউ যদি তাঁকে মূল্যায়ন না করেন, তাহলে তিনি কীভাবে জীবনযাপন করতেন?’ উত্তর ভিক্টোরিয়া বলেন, ‘আমি প্রতিদিন আমার মতো করে বাঁচি।’
কথা প্রসঙ্গে ভিক্টোরিয়া বলেন, ‘যে যেখান থেকেই আসুন না কেন, লড়াই চালিয়ে যান। আজ আমি এখানে দাঁড়িয়ে আছি, কারণ, আমি নিজেকে বদলাতে চেয়েছি। আমি ইতিহাস গড়তে চেয়েছি এবং আজ রাতে সেই ইতিহাসই গড়েছি।’মিস ইউনিভার্সের ৭২ বছরের ইতিহাসে এবারই প্রথম ২৮ বছরের বেশি বয়সী নারীর অংশগ্রহণের অনুমতি দেওয়া হয়েছে।
একই সঙ্গে গর্ভবতী নারী, মা ও বিবাহিত নারীদের অংশগ্রহণেও নিষেধাজ্ঞা তুলে নেওয়া হয়েছে। ৪০ বছর বয়সী মাল্টার প্রতিযোগী বিয়েট্রিস এনজয়া চূড়ান্ত পর্বে পৌঁছে এ প্রতিযোগিতার নতুন রেকর্ড গড়েছেন। ভিক্টোরিয়া এই বিজয়কে মিস ইউনিভার্স প্রতিযোগিতার জন্য এক যুগান্তকারী মুহূর্ত, যা বৈচিত্র্য, ক্ষমতায়ন ও আধুনিকতার প্রতীক হয়ে উঠেছে বলে মনে করেন।

=== নবজাতকের নখ বা চুল কত দিন পর ফেলতে হবে ===
শিশু জন্মানোর পর থেকেই নতুন মায়েদের বিভিন্ন বিষয়ে দুশ্চিন্তার অন্ত থাকে না। নতুন মায়েরা অনেক সময়েই সিদ্ধান্ত নিয়ে উঠতে পারেন না, কখন কী করা উচিত। অনেক দুশ্চিন্তার মধ্যে একটি হলো কত দিন বয়সে চুল ফেলতে হবে, কখন ফেলতে হবে হাত–পায়ের নখ।অনেকেই মনে করেন, শিশুর জন্মের পরপরই তার চুল ফেলে দিতে হবে। কারণ, মায়ের গর্ভে থাকাকালে শিশুর চুলে যে আঠালো পদার্থ লেগে থাকে, অনেকের মতে তা অপবিত্র এবং পরিচ্ছন্ন হতে হলে জন্মের পরই শিশুর চুল কাটা উচিত। কিন্তু ওই আঠালো পদার্থ আসলে বাইরের বিরূপ আবহাওয়া থেকে নবজাতককে রক্ষা করে। এটি নবজাতককে সহজে শীতল হয়ে যাওয়ার হাত থেকে রক্ষা করে দেহের তাপমাত্রা ঠিক রাখে। এই আঠালো আবরণ চুল থেকে মুছে দিলেই পরিষ্কার হয়ে যাবে। এ জন্য চুল কাটার প্রয়োজন নেই।
চুল মাথা ঢেকে রাখে। যেহেতু নবজাতকের অপরিণত মস্তিষ্ক জন্মের পরপরই সঠিকভাবে দেহের তাপমাত্রা নিয়ন্ত্রণ করতে পারে না, তাই জন্মের পরপরই চুল ফেলে দিলে বাচ্চার ঠান্ডা লেগে হাইপোথার্মিয়া হতে পারে। চুল কাটার যন্ত্র বা ব্লেড দিয়ে নবজাতকের চুল চেঁছে ফেলার সময় দুর্ঘটনাবশত মাথার ত্বক কেটে যেতে পারে।এ ছাড়া মাথার এক থেকে দেড় বছর পর্যন্ত শিশুদের মাথার তালু নরম থাকে। নরম তালুতে যেন চাপ না পড়ে, সেটাও খেয়াল রাখতে হবে। শিশুর চুল একদম চেঁছে না ফেলে কিছুটা ছোট করে দিতে পারেন। একটু স্থিতিশীল হলে ১০-১৫ দিন পর চুল ফেলা যেতে পারে।শিশুর তিন মাস বয়সে কাছাকাছি সময়ে চুল কাটানো ভালো। কারণ, এই তিন মাসের মধ্যেই শিশু বেশ বড় হয়ে যায়, ঘাড় মোটামুটি শক্ত হয়ে যায়। তবে এক বছর পর্যন্ত চুল কাটা নিয়ে দুশ্চিন্তা না করলেও তেমন সমস্যা নেই। যদিও অঞ্চল ও সংস্কৃতিভেদে এর কিছু তফাত আছে।চুল কাটার কাজ অভিজ্ঞ কেউ করাই ভালো। কারণ, নবজাতকের ত্বক খুবই নাজুক। যে যন্ত্র দিয়ে কাটা হবে, তা অবশ্যই জীবাণুমুক্ত ও পরিষ্কার হওয়া প্রয়োজন। চুল কাটার পর শিশুকে ভালোমতো পরিষ্কার করে দিতে হবে, যেন কাটা চুলগুলো থেকে তার কোনো অস্বস্তি না হয়। একটি বহুল প্রচলিত ধারণা হলো, শিশুর চুল ঘন হওয়ার জন্য বারবার চুল কাটা প্রয়োজন। কিন্তু প্রকৃতপক্ষে শিশুর চুল ঘন হওয়া নির্ভর করে তার চুলের ত্বকের ফলিকলের ওপর, যা কিনা তার জন্মগত বৈশিষ্ট্য। এ ছাড়া চুল ঘন হওয়ার জন্য খেয়াল রাখতে হবে, শিশু যেন পর্যাপ্ত পুষ্টি পায় এবং চুলের স্বাস্থ্য যেন ভালো থাকে।নবজাতকের নখ খুবই নমনীয়। খুব দ্রুত এদের নখ বেড়ে যায়। নখেও ধুলাকণা ও রোগ সৃষ্টিকারী বিভিন্ন জীবাণু জমতে পারে। শিশুদের মধ্যে আঁচড়ানোর প্রবণতা থাকে। এতে অন্য কারও ত্বকে বা জামায় লেগে থাকা জীবাণু তাদের নখে জমা হয়ে পরে ত্বকে ইনফেকশন সৃষ্টি করতে পারে। আঙুল মুখে নিলে সেই জীবাণু সহজেই শিশুর শরীরে প্রবেশ করে বিভিন্ন অসুস্থতার কারণ হতে পারে। তাই নখ কাটার বিষয়টি উপেক্ষা করলে চলবে না।
নবজাতকের হাতের নখ দ্রুত বৃদ্ধি পেলেও পায়ের নখ বাড়তে সময় লাগে। সে ক্ষেত্রে সপ্তাহে একবার হাতের এবং মাসে একবার পায়ের নখ কাটা যেতে পারে। তবে এ সময়ের মধ্যে নখ বেড়ে গেলে তা কেটে ফেলতে হবে।শিশু যখন ঘুমিয়ে থাকে, তখনই নখ কাটার উপযুক্ত সময়। তাদের জন্য তৈরি বিশেষ নেইল কাটার বা নেইল ক্লিপার নখ ফেলার জন্য ব্যবহার করা যায়। নখ কাটার জন্য পর্যাপ্ত আলো যেন থাকে, সেদিকে খেয়াল রাখতে হবে। না হলে কম আলোতে নখ কাটার সময় ত্বক কেটে যেতে পারে। জেগে থাকা অবস্থায় নখ না কাটাই ভালো, এতে শিশু প্রচুর নড়াচড়া করে নখ কাটাকে ঝুঁকিপূর্ণ করে ফেলতে পারে।নখ কাটার আগে শিশুর আঙুলগুলো হালকা গরম পানিতে ভিজিয়ে নিলে কাটতে সহজ হবে। শুধু নখের সাদা অংশটুকু যেন কাটা হয়, সেদিকে খেয়াল রাখতে হবে।
ডা. ফারাহ দোলা, বিশেষ ভারপ্রাপ্ত কর্মকর্তা, স্বাস্থ্য অধিদপ্তর
Photo by Laura Garcia, Pexels

=== আপনি কতটা ঘুমকাতুরে, জেনে নিন এই ৮ প্রশ্নে ===
ক. জীবনের প্রয়োজনখ. নির্বিঘ্ন, নিশ্চিন্ত সময়যাপনগ. ঘুমই জ্ঞান, ঘুমই ধ্যান, ঘুমই স্বর্গসুখ
ক. অ্যালার্মে ঘুম ভাঙে, এরপর ধীরে সুস্থে বিছানা ছাড়েনখ. অ্যালার্মে ঘুম ভাঙে ঠিকই, কিন্তু অ্যালার্মকে ঘুম পাড়িয়ে আপনি আবার ঘুমিয়ে পড়েনগ. আপনি অ্যালার্ম শুনতেই পান না। একসময় আপনার অ্যালার্মের শব্দে অতিষ্ঠ হয়ে অন্য কেউ আপনাকে ধাক্কা দিয়ে ঘুম থেকে তোলেন
ক. কেন ডাকছে?খ. এখনই ডাকতে হলো!গ. যে কারণেই ডাকুক, আমি উঠব না
ক. ধুর, দেরি হয়ে গেলখ. কেন যে এত জলদি উঠে পড়তে হয় সব সময়গ. দেরি তো হয়েই গেল। আচ্ছা, আরেকটু ঘুমাই
ক. অল্প কয়েকটা দিন ঘুমের একটু ব্যাঘাত ঘটলে ক্ষতি নেইখ. দ্রুত পড়া শেষ করে ভালোভাবে ঘুমাতে হবেগ. ঘুমই তো প্রস্তুতির মূল অংশ!
ক. চা-কফি খেয়ে, চোখে-মুখে পানির ঝাপটা দিয়ে ঘুম তাড়াতে চেষ্টা করেনখ. ডেস্কে মাথা রেখে বা চেয়ারে হেলান দিয়ে কিছুক্ষণ চোখ বন্ধ করে থাকেনগ. ঘুমিয়ে পড়েন
ক. আপনজনদের সঙ্গে সময় কাটানখ. বাড়িতে টুকটাক শখের কাজ করেন, আবার ঘুম এলেই ঘুমিয়েও পড়েনগ. ঘুমিয়েই কাটান; এমনকি ঘুমের ব্যাঘাত ঘটবে বলে কোথাও যেতেও আপনার অনীহা
ক. আরামদায়ক পরিবেশখ. বিছানা-বালিশ থাকলেই চলেগ. কিছুই প্রয়োজন হয় না। কারণ, আপনি যখন-তখন, যেখানে-সেখানে, যেকোনো ভঙ্গিতে ঘুমাতে পারেন
আপনার মোট নম্বর যদি হয় ৩০-এর কম, তাহলে ধরে নেওয়া যায়, আপনি ঘুমকাতুরে নন।আপনার নম্বর যদি ৩০ থেকে ৩৭-এর মধ্যে হয়, তাহলে আপনি মোটামুটি ঘুমকাতুরে। ঘুমাতে ভালোবাসলেও আপনার এই ভালোবাসায় একটু ‘খাদ’ আছে।আপনার নম্বর যদি ৩৭-এর বেশি, তাহলে আপনি একজন প্রকৃত ঘুমকাতুরে মানুষ। আপনাকে ঘুম ঘুম অভিবাদন!

=== বাইডেন-সির ঐকমত্য: এআই নয়, পারমাণবিক অস্ত্র নিয়ন্ত্রণ করা উচিত মানুষের ===
মার্কিন প্রেসিডেন্ট জো বাইডেন ও চীনের প্রেসিডেন্ট সি চিন পিং এই বিষয়ে একমত হয়েছেন যে পারমাণবিক অস্ত্র ব্যবহারের বিষয়ে কৃত্রিম বুদ্ধিমত্তা (এআই) নয়, মানুষের সিদ্ধান্ত নেওয়া উচিত।
হোয়াইট হাউসের এক বিবৃতিতে এ কথা বলা হয়। গতকাল শনিবার পেরুর রাজধানী লিমায় এশিয়া-প্রশান্ত মহাসাগরীয় অর্থনৈতিক সহযোগিতা সংস্থার (এপেক) সম্মেলনের ফাঁকে বৈঠক করেন বাইডেন ও সি। পরে বৈঠক নিয়ে বিবৃতি দেয় হোয়াইট হাউস।
হোয়াইট হাউসের বিবৃতিতে বলা হয়, পারমাণবিক অস্ত্র ব্যবহারের সিদ্ধান্তের ওপর মানুষের নিয়ন্ত্রণ বজায় রাখার প্রয়োজনীয়তার বিষয়টি দৃঢ়তার সঙ্গে সমর্থন করেছেন দুই নেতা।
বিচক্ষণ ও দায়িত্বশীল পদ্ধতিতে সামরিক ক্ষেত্রে এআই প্রযুক্তি বিকাশের প্রয়োজনীয়তার ওপর জোর দেন দুই নেতা। তাঁরা সম্ভাব্য ঝুঁকিগুলো সাবধানে বিবেচনা করার প্রয়োজনীয়তার ওপরও গুরুত্ব দেন।
দুই নেতার বৈঠক নিয়ে চীনের সংক্ষিপ্ত সরকারি ভাষ্যেও এআই-সংক্রান্ত একই কথার উল্লেখ রয়েছে।
বৈঠকের বিষয়ে বক্তব্য জানতে চীনের পররাষ্ট্র মন্ত্রণালয়ের সঙ্গে যোগাযোগ করেছিল রয়টার্স। কিন্তু তারা তাৎক্ষণিকভাবে এ অনুরোধে সাড়া দেয়নি।
পারমাণবিক অস্ত্র ও কৃত্রিম বুদ্ধিমত্তার বিষয়টি নিয়ে দুই দেশের মধ্যে আরও আলোচনা হবে কি না বা পদক্ষেপ নেওয়া হবে কি না, তা স্পষ্ট নয়।
কৃত্রিম বুদ্ধিমত্তা নিয়ে চীন ও যুক্তরাষ্ট্র গত মে মাসে সুইজারল্যান্ডের জেনেভায় প্রথম আনুষ্ঠানিক দ্বিপক্ষীয় আলোচনা শুরু করেছিল। কিন্তু সেই আলোচনায় পারমাণবিক অস্ত্র ব্যবহারের সিদ্ধান্ত-সম্পর্কিত বিষয়টি এসেছিল বলে মনে হয় না।
যুক্তরাষ্ট্রের প্রতিরক্ষা দপ্তরের গত বছরের অনুমিত হিসাব অনুযায়ী, বেইজিংয়ের কাছে ৫০০টি অপারেশনাল পারমাণবিক ওয়ারহেড আছে। ২০৩০ সালের মধ্যে এই সংখ্যা সম্ভবত হাজার পেরিয়ে যাবে।
‘লাল রেখা’ অতিক্রম না করার জন্য সতর্কতা
বার্তা সংস্থা এএফপির প্রতিবেদনে বলা হয়, তাইওয়ানের সমর্থনে যুক্তরাষ্ট্র যাতে বেইজিংয়ের ‘লাল রেখা’ (রেড লাইন) অতিক্রম না করে, সে জন্য ওয়াশিংটনকে এই বৈঠকে সতর্ক করেছেন চীনা প্রেসিডেন্ট।
তবে বৈঠকে বাইডেনকে সি চিন পিং বলেছেন, যুক্তরাষ্ট্রের আগামী প্রেসিডেন্ট ডোনাল্ড ট্রাম্পের প্রশাসনের সঙ্গে বেইজিং কাজ করতে আগ্রহী।
নতুন করে বাণিজ্যযুদ্ধ শুরু ও কূটনৈতিক উত্তেজনা বাড়ার উদ্বেগের মধ্যে আগামী ২০ জানুয়ারি যুক্তরাষ্ট্রের প্রেসিডেন্টের দায়িত্ব নেবেন ট্রাম্প।
তাইওয়ানকে নিজ ভূখণ্ড বলে দাবি করে চীন। তাইওয়ান দখলে শক্তি প্রয়োগ করার বিষয়টিও উড়িয়ে দেয়নি চীন।
অন্যদিকে স্বশাসিত দ্বীপ তাইওয়ানের প্রধান নিরাপত্তা-সমর্থক যুক্তরাষ্ট্র। যদিও তাইপেকে কূটনৈতিকভাবে ওয়াশিংটন স্বীকৃতি দেয় না।

=== পুতিন যেভাবে ইসরায়েলের কাছে ধরাশায়ী হচ্ছেন ===
ইসরায়েলে হামাসের ৭ অক্টোবরের হামলার পর কিছু পশ্চিমা বিশ্লেষক ও সংবাদমাধ্যম এই ধারণা প্রচার করতে শুরু করে যে ইউক্রেনের জন্য পশ্চিমাদের অকুণ্ঠ সমর্থন ও সহযোগিতা যাতে বিভক্ত হয়ে যায়, সে উদ্দেশ্যে রাশিয়া তেল আবিবের বিরুদ্ধে ইরান-সমর্থিত প্রতিরোধ অক্ষকে সংঘাতে নামিয়ে দিয়েছে।
অসমর্থিত সূত্রের খবরে বলা হয়, হামাস ও হিজবুল্লাহকে সামরিক ও গোয়েন্দা তথ্য দিয়ে সহায়তা করছে মস্কো। এ থেকে মনে হতে পারে, ইসরায়েলবিরোধী একটা রুশ কৌশলের জন্ম হয়েছে।
মধ্যপ্রাচ্যে রাশিয়ার কর্মকাণ্ডের দিকে ঘনিষ্ঠ দৃষ্টি দিলে ধারণাটি যে ভিত্তিহীন, সেটা প্রকাশ হয়ে যায়। যাহোক, এই অঞ্চলে ইসরায়েলের আগ্রাসী আচরণের বিপরীতে মস্কো একধরনের সংঘাত এড়ানোর জন্য চুপ থাকার কৌশল নিয়েছে।
সংঘাত এড়াতে চুপ থাকার কৌশল নেওয়ায় ইসরায়েল রাশিয়াকে মধ্যপ্রাচ্যের প্রভাবক শক্তি হিসেবে দেখতে নারাজ। এভাবেই তেল আবিব হামাসের সঙ্গে লড়াইকে ইরান এবং নতুন একটি আঞ্চলিক ব্যবস্থা তৈরির সংঘাতে পরিণত করার সুযোগ হিসেবে নিয়েছে।
প্রকাশ্যে মস্কো ইসরায়েলের কিছু পদক্ষেপের নিন্দা জানানো সত্ত্বেও রাশিয়া ইসরায়েলের বিরুদ্ধে কোনো ধরনের অর্থপূর্ণ পদক্ষেপ নিতে দ্বিধা করে আসছে।উদাহরণ হিসেবে বলা যায়, ইরানে কনস্যুলেট ভবনে হামলার নিন্দা জানিয়েছিল রাশিয়া। সেই হামলায় ইরানের কয়েকজন জ্যেষ্ঠ কমান্ডার নিহত হন। এ ক্ষেত্রে আগাম সতর্কতা জানানোর সুযোগ ছিল রাশিয়ার। তাতে করে ভবনটি থেকে সরে যাওয়ার সুযোগ পেতেন ইরানের সেনা কর্মকর্তরা।
কনস্যুলেটে হামলার ওই ঘটনা ইরান ও ইসরায়েলের সঙ্গে সরাসরি সংঘাত শুরু হওয়ার সূচনাবিন্দু।
ইউক্রেন সংঘাতে রাশিয়া বিরাট অঙ্কের অর্থনৈতিক ও রাজনৈতিক মূল্য বহন করা সত্ত্বেও রাশিয়া শুধু ইসরায়েল যেন ইরানের পারমাণবিক স্থাপনায় হামলা না করে, সে বিষয়ে সতর্ক করেছে। ইরানে সর্বশেষ ইসরায়েলি হামলায় রাশিয়ার কাছ থেকে কেনা ইরানে এস-৩০০ আকাশ প্রতিরক্ষাব্যবস্থা ধ্বংস হওয়ার খবর পাওয়া গেছে।
ইসরায়েলের দিক থেকে হামলার হুমকি অব্যাহত থাকার পরও রাশিয়া ইরানকে যুদ্ধবিমান, অগ্রসর প্রযুক্তির প্রতিরক্ষাব্যবস্থাসহ অন্যান্য অস্ত্র হস্তান্তর করেনি। এ ছাড়া রাশিয়া এবং মধ্য এশিয়ার সাবেক সোভিয়েত শিবিরের দেশগুলো ইসরায়েলবিরোধী কর্মকাণ্ড দমনের পাশাপাশি ইসরায়েলের বিরুদ্ধে কোনো প্রতিশোধমূলক আক্রমণ না করে, সে জন্য ইরানকে নিবৃত্ত করে চলেছে।
রাশিয়া-ইউক্রেন যুদ্ধ শুরুর পর, মধ্য এশিয়ার এসব দেশ তাদের পররাষ্ট্রনীতিতে সাহসী অবস্থান নিয়েছে। প্রযুক্তি ও অর্থের সংস্থানের জন্য তারা আরও স্বাধীন উৎসের প্রতি ঝুঁকছে। সম্ভবত ইসরায়েল তাদের প্রধান একটি বিকল্প হতে পারে।ইসরায়েলের বিশেষজ্ঞরা মধ্য এশিয়াকে তাঁদের নতুন প্রভাব তৈরির ক্ষেত্র হিসেবে বেছে নিয়েছেন। ইসরায়েল তাদের কথিত শান্তিপূর্ণ সহবস্থানের নীতি বিকাশের পথ হিসেবে একে নিয়েছে।
কৌশলগত দৃষ্টিকোণ থেকে ইসরায়েলকে যুক্তরাষ্ট্রের একটা ট্রোজান হর্স (ট্রয় নগরীর কাঠের ঘোড়া) হিসেবে দেখা দরকার। এই কৌশলের মাধ্যমে প্রযুক্তি ও অর্থনৈতিক সহায়তা শক্তিশালী করার মধ্য দিয়ে মুসলিম–অধ্যুষিত উন্নয়নশীল দেশগুলোকে রাশিয়ার অক্ষ থেকে বের করে আনা।
ইসরায়েলের প্রতি রাশিয়ার সংঘাত এড়ানোর জন্য চুপ থাকার কৌশল চারটি বাস্তবতাকে উপেক্ষা করে। প্রথমত, রাশিয়া ও ইরানের জাতীয় ভূখণ্ডে সরাসরি কোনো সামরিক কর্মকাণ্ড পরিচালনা করবে না, সেই ট্যাবু ভেঙে দিয়েছে যুক্তরাষ্ট্র। ইউক্রেন ও ইসরায়েল—এই দুই প্রক্সিকে দিয়ে যুক্তরাষ্ট্র সেটা করে চলেছে।
দ্বিতীয়ত, যুক্তরাষ্ট্র চায় এমন একটি নতুন মধ্যপ্রাচ্য তৈরি করতে, যেখানে চীন ও রাশিয়ার প্রাধান্য ও প্রভাব খর্ব হবে। এ ক্ষেত্রে ইসরায়েল তাদের প্রক্সি শক্তি হিসেবে কাজ করছে। এই পরিস্থিতিতে সিরিয়ায় রুশ সেনাদের ওপর ইসরায়েলি কিংবা ইউক্রেনীয় হামলা হতে পারে, এমন ধারণা অবাস্তব বলে মনে হয় না।
তৃতীয়ত, ইরানের সামরিক স্থাপনা ও অস্ত্রভান্ডারে ইসরায়েলের সরাসরি হামলা ইউক্রেন সংঘাতে রাশিয়াকে অস্ত্র জোগান দেওয়ার ক্ষেত্রে ইরানের সক্ষমতা ব্যাপকভাবে কমে যাবে। সেটা ইরান ও রাশিয়া দুই দেশকেই আরও নাজুক অবস্থায় ফেলবে।
চতুর্থত, রাশিয়াকে ইসরায়েল তার প্রতিপক্ষের মিত্র ও সম্ভাব্য হুমকি হিসেবে দেখছে। ইসরায়েল মনে করে, রাশিয়া ইরান এবং ইরানের প্রক্সি শক্তি হামাস, হিজবুল্লাহ ও হুতিদের সহায়তা করছে। ইসরায়েলে যে বড়সংখ্যক রুশ প্রবাসী আছেন, তাঁরা দিন দিন রাশিয়ার প্রতি সমালোচনায় মুখর হয়ে উঠছেন। ফলে তাঁরা আর খুব বেশি দিন মস্কোর জন্য রাজনৈতিক হাতিয়ার বা সফট পাওয়ার হিসেবে থাকবেন না।
সর্বোপরি, এ অঞ্চলে রাশিয়া আগে যে অর্থনৈতিক, রাজনৈতিক ও কূটনৈতিক প্রভাব তৈরি করেছিল, সেটা ধীরে ধীরে কমে আসছে। মস্কোর পররাষ্ট্রনীতি বড় ধরনের চ্যালেঞ্জ ও অস্পষ্টতার মুখে পড়েছে।
বৈশ্বিক ও আঞ্চলিক ব্যবস্থা সংস্কারের রাশিয়ার অবস্থান ন্যায্য হওয়া সত্ত্বেও ইসরায়েলের মাধ্যমে মধ্যপ্রাচ্যে যুক্তরাষ্ট্র যে নতুন ব্যবস্থা বাস্তবায়ন করছে, তাতে নিশ্চুপ থাকছে রাশিয়া।
এখানে বিষয়টি শুধু ইরান ও প্রতিরোধের অক্ষকে রাশিয়া সহায়তা করছে কি করছে না, তাতে সীমাবদ্ধ নয়। মধ্যপ্রাচ্যে ইসরায়েলি নিপীড়ন বিবেচনায় নিয়ে রাশিয়ার পররাষ্ট্রনীতিতে কঠোর দৃষ্টিভঙ্গি না থাকাটাই এখানে প্রধানভাবে দায়ী। ইসরায়েলের নির্বিচারে বেসামরিক লোকদের হত্যা করছে, টার্গেটেড হত্যা করছে, বিভিন্ন দেশে গিয়ে ইচ্ছেমতো বোমা ফেলে আসছে। তাদের বাধা দেওয়ার, তাদের থামানোর কেউ নেই।
ফারদিন ইফতেখারি, তেহরান বিশ্ববিদ্যালয়ের আঞ্চলিক অধ্যয়ন বিভাগে পিএইচডি ক্যান্ডিডেট, মিডলইস্ট আই থেকে নেওয়া, ইংরেজি থেকে সংক্ষিপ্তাকারে অনূদিত

=== জীবাশ্ম জ্বালানি ব্যবহারের পক্ষের ক্রিস রাইটকে জ্বালানিমন্ত্রী করছেন ট্রাম্প ===
জ্বালানি তেল ও গ্যাস শিল্পের একজন ক্রিস রাইটকে যুক্তরাষ্ট্রের জ্বালানিমন্ত্রী করার ঘোষণা দিলেন দেশটির নবনির্বাচিত প্রেসিডেন্ট ডোনাল্ড ট্রাম্প। রাইটের অবস্থান জীবাশ্ম জ্বালানি ব্যবহারের পক্ষে।
এই ক্রিসকে নতুন প্রশাসনে জ্বালানিমন্ত্রী করার কথা গতকাল শনিবার জানিয়েছেন ট্রাম্প।
লিবার্টি এনার্জি নামের ডেনভারভিত্তিক একটি তেলক্ষেত্র পরিষেবা প্রতিষ্ঠানের প্রতিষ্ঠাতা ও সিইও ক্রিস। তেল-গ্যাসের সর্বোচ্চ উৎপাদনের পক্ষে ট্রাম্পের পরিকল্পনায় ক্রিস সমর্থন দেবেন বলে ধারণা করা হচ্ছে। সেই সঙ্গে তিনি বিদ্যুতের উৎপাদন বাড়ানোর উপায় খুঁজতে ট্রাম্পের পরিকল্পনাকে এগিয়ে নেবেন। কয়েক দশকের মধ্যে প্রথমবারের মতো এর চাহিদা ক্রমেই বাড়ছে।
জলবায়ু পরিবর্তন রোধের জন্য বিশ্বব্যাপী সহযোগিতার যে উদ্যোগ, ট্রাম্প তার বিরোধী। এই বিরোধিতায় তিনি ক্রিসকে পাশে পাবেন। তিনি জলবায়ু কর্মীদের ‘উদ্বেগজনক’ বলেও অভিহিত করেছেন। সেই সঙ্গে বৈশ্বিক উষ্ণায়ন মোকাবিলায় ডেমোক্র্যাটদের প্রচেষ্টাকে সোভিয়েত-শৈলীর সাম্যবাদের সঙ্গে তুলনা করেছেন তিনি।
নিজের লিংকডইনে পোস্ট করা একটি ভিডিওতে গত বছর ক্রিস বলেছিলেন, ‘জলবায়ু সংকট বলে আদতে কিছু নেই। আর আমরা জ্বালানি রূপান্তরের কোনো পর্যায়েও নেই।’
ক্রিসের কোনো রাজনৈতিক অভিজ্ঞতা নেই; তবে তিনি দারিদ্র্য থেকে মানুষকে বের করে আনার জন্য আরও জীবাশ্ম জ্বালানি উত্তোলনের প্রয়োজনীয়তার বিষয়ে ব্যাপকভাবে লেখালেখি করেছেন।

=== ৪৩৯ রান, ৩২ ছক্কা ও দলীয় হ্যাটট্রিকের ম্যাচ ===
দুই দল মিলে রান তুলল ৪৩৯। ছক্কা মারল সমান ১৬টি করে মোট ৩২টি। সেন্ট লুসিয়ায় গত রাতে রান ও ছক্কা উৎসবের ম্যাচটি জিতেছে ওয়েস্ট ইন্ডিজ। সিরিজের চতুর্থ টি-টোয়েন্টিতে ইংল্যান্ডের দেওয়া ২১৯ রানের লক্ষ্য ৬ বল আর ৫ উইকেট হাতে রেখে টপকে গেছে ক্যারিবীয়রা।
পাঁচ ম্যাচের প্রথম তিনটিতে জিতে এরই মধ্যে সিরিজ নিজেদের করে নিয়েছে ইংল্যান্ড। নিয়মরক্ষার শেষ দুই ম্যাচের একটিতে জিতে কাল ব্যবধান কমিয়ে ৩–১ করেছে ওয়েস্ট ইন্ডিজ। সিরিজের শেষ ম্যাচ আজ রাতে সেন্ট লুসিয়াতেই।
বড় লক্ষ্য তাড়া করার কাজটা সহজ করে দেন ওয়েস্ট ইন্ডিজের দুই ওপেনার শাই হোপ ও এভিন লুইস। দুজন ৫৫ বলে ১৩৬ রানের জুটি গড়েন। তাঁদের স্ট্রাইক রেটও ছিল ২০০–এর বেশি।
বড় শট খেলায় পারদর্শী লুইস বেশি ছক্কা মারবেন, সেটাই স্বাভাবিক। ৭ ছক্কা ও ৪ চারে তিনি ৩১ বলে করেন ৬৮ রান। হোপ ৩ ছক্কা ও ৭ চারে করেছেন ২৪ বলে ৫৪।
১৩৬ রানে প্রথম উইকেট হারানো ওয়েস্ট ইন্ডিজ ওই একই রানে হারায় আরও ২ উইকেট। রেহান আহমেদের ওভারের প্রথম বলে লুইস আউট হওয়ার পর দ্বিতীয় বলে হোপ হন রান আউট। ওভারের তৃতীয় বলে বোল্ড হন নিকোলাস পুরান। তাতে হয়ে যায় হ্যাটট্রিক। যদিও সেটা বোলার রেহানের নয়, দলীয়।
টানা ৩ বলে ৩ উইকেট হারানোর পরও রান তাড়া করতে খুব বেশি সমস্যা হয়নি ওয়েস্ট ইন্ডিজের। ২৩ বলে ৩৮ রান করেন অধিনায়ক রোভম্যান পাওয়েল। ১৭ বলে ২৯ রানে অপরাজিত থাকেন শেরফান রাদারফোর্ড।
ইংল্যান্ডের বড় সংগ্রহের পেছনেও দলটির ওপেনারদের অবদান ছিল। টসে হেরে ব্যাটিংয়ে নামা ইংল্যান্ড ওপেনিং জুটিতে তোলে ৩০ বলে ৫৪। ফিল্ট সল্ট খেলেন ৩৫ বলে ৫৫ রানের ইনিংস। ১২ বলে ২৫ করেছেন উইল জ্যাকস।
ওয়েস্ট ইন্ডিজ অধিনায়ক পাওয়েলের মতো ঠিক ২৩ বলেই ৩৮ রান করেন ইংল্যান্ড অধিনায়ক বাটলার। এই সিরিজের প্রথম ম্যাচে ফিফটি পাওয়া জ্যাকব বেথেলও কালও পেয়েছেন ফিফটি। ৩২ বলে ৬২ রান করে ছিলেন অপরাজিত। স্যাম কারেন ১৩ বলে ২৪ রানে অপরাজিত থাকেন। এরপরও ইংল্যান্ডের রান জয়ের জন্য যথেষ্ট হয়নি।
সংক্ষিপ্ত স্কোর:
ইংল্যান্ড:২০ ওভারে ২১৮/৫ (সল্ট ৫৫, বেথেল ৬২; মোতি ২/৪০, জোসেফ ১/৩৩)।ওয়েস্ট ইন্ডিজ:১৯ ওভারে ২২১/৫ (লুইস ৬৮, হোপ ৫৪; রেহান ৩/৪৩, টার্নার ১/৪২)।ফল:ওয়েস্ট ইন্ডিজ ৫ উইকেটে জয়ী।ম্যান অব দ্য ম্যাচ:শাই হোপ।সিরিজ:৫ ম্যাচের সিরিজে ইংল্যান্ড ৩–১ ব্যবধানে এগিয়ে।

=== ৩৮ কোটি টাকার বিদ্যুৎকেন্দ্র এখন শুধুই দেখার জিনিস ===
কক্সবাজারের সাগরদ্বীপ কুতুবদিয়ার মানুষকে বিদ্যুৎ–সুবিধা দিতে দুটি প্রকল্পের অধীন ৩৮ কোটি টাকা ব্যয়ে নির্মিত হয়েছিল বায়ুবিদ্যুৎকেন্দ্র। একটি প্রকল্প ২০০৭ সালে ও অপরটি ২০১৬ সালে চালু হয়। দুই প্রকল্পের অধীন বায়ুবিদ্যুৎকেন্দ্রের জন্য স্থাপন করা হয় ৭০টি হাওয়াকল। বিদ্যুৎকেন্দ্রের প্রথম প্রকল্পের অধীন স্থাপন করা হাওয়াকল থেকে বিদ্যুৎ সরবরাহ করা গেছে মাত্র কয়েক দিন। দ্বিতীয় দফায় চালু করা হওয়াকল সক্রিয় ছিল কয়েক মাস। এর পর থেকেই বায়ুবিদ্যুৎকেন্দ্রের হাওয়াকলগুলো কেবল দেখার জিনিসে পরিণত হয়েছে। এলাকার বাসিন্দারা বলছেন, বায়ুবিদ্যুৎ প্রকল্পের পুরো টাকাই প্রকৃতপক্ষে অপচয় হয়েছে। এটি এখন তাঁদের বোঝা।
সরকারি কোষাগারের মূল্যবান টাকা খরচ করে একটি বিদ্যুৎকেন্দ্র তৈরি হলেও জাতীয় তথ্য বাতায়নে বায়ুবিদ্যুৎকেন্দ্রের এলাকাটিকে দর্শনীয় স্থান হিসেবে উল্লেখ করা হয়েছে।
বিদ্যুৎ উন্নয়ন বোর্ডের তথ্য অনুযায়ী, কুতুবদিয়ার আলী আকবর ডেইল ইউনিয়নের তাবলেরচর এলাকার পশ্চিম সৈকতে ২০০৭ সালে ১৪ কোটি টাকা ব্যয়ে নির্মাণ করা হয় ১ হাজার কিলোওয়াট (১ মেগাওয়াট) উৎপাদন ক্ষমতার বায়ুবিদ্যুৎকেন্দ্র। বিদ্যুৎ উৎপাদনের জন্য কেন্দ্রের দুই পাশে খোলা জায়গায় স্থাপন করা হয় ৫০ ফুট উঁচু ৫০টি বায়ুকল। মাথায় লাগানো হয় ইস্পাতের উইন্ড টারবাইন বা বায়ুচালিত পাখা। বাতাসে পাখা ঘুরলে উৎপাদিত হয় বিদ্যুৎ। সেই বিদ্যুৎ ব্যাটারিতে জমা করে গ্রাহকের কাছে সরবরাহের কথা।
২০০৮ সালের ১৫ মার্চ কেন্দ্রটি পরীক্ষামূলকভাবে চালু করা হয়। এরপর ১৪ এপ্রিল ৬০০ গ্রাহকের মধ্যে সান্ধ্যকালীন কয়েক ঘণ্টার জন্য বিদ্যুৎ সরবরাহ শুরু হয়। কিন্তু কয়েক দিনের মাথায় কেন্দ্রের একটি যন্ত্র অচল হলে বিদ্যুৎ সরবরাহ বন্ধ হয়ে যায়। এরপর ২০১০ সালের ১৪ জুলাই ঘূর্ণিঝড় আইলার আঘাতে বিদ্যুৎকেন্দ্রের পাশে থাকা বেড়িবাঁধ ভেঙে গেলে কেন্দ্রটি ঝুঁকির মুখে পড়ে। গত ১৩ নভেম্বর পর্যন্ত দীর্ঘ ১৬ বছরে কেন্দ্রটি আর আলোর মুখ দেখেনি।
এদিকে ২০১৬ সালে অচল হয়ে পড়া বায়ুবিদ্যুৎকেন্দ্রের পাশে ১ মেগাওয়াটের আরেকটি নতুন কেন্দ্র নির্মাণ করা হয়। তাতে খরচ হয় ২৩ কোটি ৭৭ লাখ টাকা। ২০১৮ সালের ১৫ মার্চ কেন্দ্রটি চালু হয়। ৩৫০ জন গ্রাহকের কাছে সন্ধ্যাকালীন কয়েক ঘণ্টার বিদ্যুৎ সরবরাহও শুরু হয়। কিন্তু এক মাস যেতে না যেতেই এটিও অচল হয়ে পড়ে। ১৩ নভেম্বর পর্যন্ত ৬ বছরে এই কেন্দ্রও আর আলোর মুখ দেখেনি। স্থানীয় জনপ্রতিনিধি ও বাসিন্দারা বলেন, দুর্নীতি-লুটপাটের জন্যই দুর্গম উপকূলে এ প্রকল্প গ্রহণ করা হয়েছিল। এ জন্য কাউকে জবাবদিহি করতে হচ্ছে না। কেন্দ্র দুটি অযত্ন-অবহেলায় পড়ে থেকে নষ্ট হয়ে যাচ্ছে।
পরিত্যক্ত বিদ্যুৎকেন্দ্র
১২ ও ১৩ নভেম্বর কুতুবদিয়ায় গিয়ে বিদ্যুৎকেন্দ্রের বেহাল দশা চোখে পড়ে। দুই বছর আগে শতকোটি টাকা ব্যয়ে নির্মিত বেড়িবাঁধের বিভিন্ন অংশ ভেঙে গেছে। বাঁধের পাশে পড়ে আছে দোতলা একটি ভবন, যার ভেতরে বায়ুবিদ্যুৎকেন্দ্রের কার্যালয়, উৎপাদিত বিদ্যুৎ ধারণের ১ হাজার ব্যাটারি ও মূল্যবান যন্ত্রপাতি স্থাপন করা হয়। ভবনের দুই পাশে (উত্তর-দক্ষিণ) বেড়িবাঁধের পাশে খোলা জায়গায় স্থাপিত ৫০টি বায়ুকলে মরিচা ধরেছে। খুঁটির মাথায় বাঁধা ইস্পাতের উইন্ড টারবাইনগুলো ভেঙে পড়েছে। অধিকাংশ খুঁটি হেলে পড়েছে। বিদ্যুৎ সরবরাহের তার নেই। পরিত্যক্ত দোতলা ভবনের ভেতরে কাউকে পাওয়া গেল না। ভবনের ভেতরে থাকা ব্যাটারি, মূল্যবান যন্ত্রপাতি চুরি হয়েছে বলে জানান স্থানীয় জেলেরা।
দ্বিতীয় দফায় নির্মিত বায়ুবিদ্যুৎকেন্দ্রেরও একই অবস্থা। ভবনটির গেটে তালা ঝুলছে। লোনা হাওয়ায় বায়ুকলগুলোয় মরিচা ধরেছে। খুঁটির মাথায় বাঁধা পাখাগুলো ভেঙে পড়ছে। কাঁটাতারের সীমানাও উধাও হচ্ছে। কেন্দ্রের অরক্ষিত জমিতে চলছে লবণ উৎপাদন। প্রকল্পের যন্ত্রপাতি চুরি হচ্ছে কি না, তা দেখার কেউ সেখানে নেই।
ঢাকার বকশি বাজার থেকে বায়ুবিদ্যুৎকেন্দ্র দেখতে আসেন বিশ্ববিদ্যালয়পড়ুয়া দুই শিক্ষার্থী মনছুর আলম ও একরামুল হক। মুঠোফোনে কেন্দ্রের ভিডিও চিত্র ধারণ করছিলেন দুজন। পরিত্যক্ত ভবনের ভেতর থেকে ঘুরে এসে ক্ষুব্ধ পতিক্রিয়া ব্যক্ত করে দুই শিক্ষার্থী বলেন, এভাবে সরকারি টাকা লুটপাটের কোনো মানে হয় না। অযত্ন-অবহেলায় নষ্ট হয়ে গেছে সরকারি প্রকল্পটি।
আলী আকবর ডেইল ইউনিয়নের সাবেক ইউপি চেয়ারম্যান ফিরোজ খান বলেন, দুর্নীতি, তদারকির অভাব এবং স্থান নির্বাচনে অদূরদর্শিতার কারণে বিদ্যুৎ প্রকল্পটি রক্ষা করা যায়নি। বাইরের মানুষের কাছে কেন্দ্রটি বিনোদনকেন্দ্র হিসেবে পরিচিতি পেলেও এটি আলী আকবর ডেইলবাসীর কাছে বোঝা হয়ে দাঁড়িয়েছে।
পিডিবি কুতুবদিয়া আবাসিক প্রকৌশলী সুভাষ চৌধুরী প্রথম আলোকে বলেন, ২ মেগাওয়াট উৎপাদন ক্ষমতার বায়ুবিদ্যুৎকেন্দ্র দুটি এখন পরিত্যক্ত। কেন্দ্র দেখাশোনার লোকবলও নেই। কেন্দ্র দুটি পিডিবির কাছেও হস্তান্তর করা হয়নি। খোলা মাঠে পড়ে থেকে নষ্ট হয়ে যাচ্ছে। কিছু লোক কেন্দ্র দেখতে আসেন, হতাশ হয়ে আবার ফিরে যাচ্ছেন।
৫২ বছর পর জাতীয় গ্রিডের বিদ্যুৎ
উপজেলা পরিষদ সূত্র জানায়, এ উপজেলায় ১৯৮০ সালে জেনারেটরের মাধ্যমে প্রায় ৬০০ গ্রাহকের মধ্যে সান্ধ্যকালীন কয়েক ঘণ্টার জন্য বিদ্যুৎব্যবস্থা চালু করা হয়। ১৯৯১ সালের ২৯ এপ্রিলের প্রলয়ংকরী ঘূর্ণিঝড়ে বিদ্যুতের খুঁটি ভেঙে গেলে সরবরাহ বন্ধ হয়ে যায়। পিডিবি ২০০৫ সালে দেড় কিলোমিটার লাইন মেরামত করে দুটি জেনারেটরের মাধ্যমে সন্ধ্যার পর কয়েক ঘণ্টা করে বিদ্যুৎ সরবরাহ করে।
জনগণের দাবির পরিপ্রেক্ষিতে সরকার সাবমেরিন কেব্‌লের মাধ্যমে পেকুয়া থেকে কুতুবদিয়ায় জাতীয় গ্রিডের বিদ্যুৎ-সংযোগ নিশ্চিত করে। ২০২৩ সালের ১৪ এপ্রিল বিদ্যুৎ–সংযোগের উদ্বোধন করা হয়।
পিডিবি কুতুবদিয়া আবাসিক প্রকৌশলী সুভাষ চৌধুরী বলেন, ১৩ নভেম্বর পর্যন্ত কুতুবদিয়ায় ৯ হাজার ৭০০ গ্রাহকের কাছে বিদ্যুৎ পৌঁছে গেছে। বিদ্যুতের চাহিদা ২ দশমিক ৫ মেগাওয়াট। শতভাগ বিদ্যুৎ বরাদ্দ পাওয়া যাচ্ছে। এ কারণে উপজেলায় লোডশেডিং হচ্ছে না। দ্বীপের বর্তমান লোকসংখ্যা ১ লাখ ৫১ হাজার।
স্থানীয় ব্যবসায়ী ও হোটেলমালিক আদিল চৌধুরী বলেন, জাতীয় গ্রিডের বিদ্যুৎ দ্বীপের চেহারা পাল্টে দিচ্ছে। ব্যবসা-বাণিজ্য চাঙা হচ্ছে। বিদ্যুৎ না থাকায় এত দিন চাষাবাদ, পোলট্রি, মৎস্য খামার, শিল্প-কলকারখানা, কুটিরশিল্প গড়ে ওঠেনি। একমাত্র ৫০ শয্যার সরকারি হাসপাতাল চলত জেনারেটর চালিয়ে। এখন দ্বীপে উৎপাদিত সামুদ্রিক মাছ, শুঁটকি, লবণ, তরমুজসহ নানা কৃষিপণ্যের ন্যায্যমূল্য পাচ্ছেন মানুষ। বায়ুবিদ্যুতের আর প্রয়োজন নেই।

=== মৌলভীবাজারের ছোট হাওরে মুগ্ধ করা লাল শাপলা ===
মৌলভীবাজার শহরের বাইরে বের হতেই টের পাওয়া যায় ‘কার্তিকের নবান্নের দেশে’ শীত ও কুয়াশাকে সঙ্গে নিয়ে অগ্রহায়ণও চলে এসেছে। সড়কের দুই পাশে ধানের সবুজ লাবণ্যে অনেকটাই পরিবর্তন চলছে। কোথাও সবুজের হালকা ছোঁয়া, কোথাও হলুদের মতো বিস্তীর্ণ আঁচল মেলেছে মাঠ। এর মধ্যেই হেমন্তের সোনার সকাল মৃদু আলো হয়ে ঝরে পড়ার প্রস্তুতি নিচ্ছে ধানের খেতে। অনেক দূরে, পূর্ব দিগন্তে সূর্য ক্রমে বিস্তৃত হয়ে আকাশের বুক থেকে তাপ ছড়ানোর আয়োজন করছে।
শনিবার সকাল সাড়ে ছয়টার দিকে লাল শাপলা দেখতে মৌলভীবাজার-কুলাউড়া সড়ক ধরে যাওয়ার পথে দুই পাশে হালকা কুয়াশার চাদর ছিল। কুয়াশামোড়া গ্রামগুলোকে মনে হয়েছে তখনো ঘুমকাতুরে, ঝিম ধরে আছে। আলো ফুটতে থাকায় সকালের ধানের খেত তখন একটু একটু করে ঘোমটা খুলতে শুরু করেছে। রাজনগর-ফেঞ্চুগঞ্জ-সিলেট আঞ্চলিক মহাসড়কের মুন্সীবাজার থেকে পশ্চিম দিকে গ্রামের ভেতরের দিকে একটা সড়ক গেছে। এই সড়ক দিয়ে হয়তো অনেক গ্রামেই যাওয়া যায়, যাওয়া যায় কাউয়াদীঘি হাওরপারের গ্রামগুলোতেও।
কুচিমোড়া খালের সেতুর কাছে বেশ কজনের সঙ্গে দেখা। তাঁদের কেউ কাঁধে সেঁউতি, কেউ মাছ রাখার খালই হাতে মাঠের দিকে চলছেন। কাউয়াদীঘি হাওরপারের গ্রাম এই এলাকা। হাওরের পানি নেমে যাওয়ায় খাল-বিল, ডোবা-নালা ভেসে উঠছে। মানুষ মাছ ধরতে যাঁর যাঁর মতো আয়োজন করছেন। কেউ ডোবার মাছ ধরতে সেচ দিচ্ছেন। কেউ জাল পেতে মাছ ধরছেন।
এই এলাকায় কিছুদিন আগেও যে পানির দাপট ছিল, তা বুঝতে সমস্যা হয় না। পানি নেমে যাওয়ায় ভেসে ওঠা খেতে শাপলা-শালুকের গাছ তখনো মরে যায়নি। কোথাও মাটির সঙ্গে পাতা লেপটে আছে, কোথাও বোরো চাষের প্রস্তুতিতে চাষিরা শাপলা-শালুকের ঝাড় স্তূপ করে রেখেছেন। এগুলোই পচে মাঠে জৈব সারের জোগান দেবে। এর মধ্যেই এখানে-ওখানে থোকা থোকা লাল শাপলা ফুটে আছে। মাটির সঙ্গে মিলেমিশে থাকা ফুলগুলো মাঠের বুকে একেক থোকা লালের উল্লাস, যেন মাঠের রক্তাক্ত হৃদয়। অনেকগুলো সাদা বক তখন ওই মাঠে বিভিন্ন জায়গায় বসে আছে, কোনো ঝাঁক উড়াল দিয়ে স্থান বদল করছে। কিছু চিল উড়ছে আকাশে। একঝাঁক শামুকখোল আকাশের অনেকটা ওপর দিয়ে কোথাও সারা দিন কাটানোর ভ্রমণে বের হয়েছে।
শিক্ষক আবদুল আজিজ বলেন, কদিন আগেও এসব স্থানে অনেক শাপলা ছিল। শুধু লাল শাপলাই নয়, সাদা শাপলাও ছিল অনেক দূর পর্যন্ত। যত দূর চোখ গেছে, লাল ও সাদা শাপলা-শালুকে ভরা ছিল মাঠ। এখন পানি কমে গেছে। ফুলও কিছুটা কমেছে।
তবে মাঠ ভরা না থাকুক, কোথাও না কোথাও এখনো লাল শাপলা লাজুক মুগ্ধতা ছড়িয়ে মাঠকে রঙিন করছে, কারও না কারও চোখকে তাদের দিকে টানছে। ফরিদপুর গ্রামের ছোট হাওরের মাঠে এ রকমই মুগ্ধ করা শাপলার দেখা মেলে। ওখানে মন ভালো করা লাল-উজ্জ্বল ভালোবাসা যেন ফুটে আছে, হাসছে। জায়গাটি পড়েছে মৌলভীবাজারের রাজনগর উপজেলার মুন্সীবাজার ইউনিয়নে। কাছেই কাউয়াদীঘি হাওর। হাওরপারের গ্রাম এটি। মাঠের ভেতর সারা রাত ধরে শাপলারা হেসেখেলে পাপড়ি মেলেছে। তখনো সকাল হালকা কুয়াশায় জড়ানো, শান্ত। রোদের তেজ পাপড়িতে পড়েনি। রোদ বাড়লে একটা সময় হয়তো সবগুলো ফুল চোখ বুজবে। হেমন্তের সোনার সকালে তখন শাপলাগুলো কোথাও এক–দুটো, কোথাও ছোট ছোট দল বাঁধা কিশোরীর মতো দুলছে, নাচছে। আবার ঝাঁক ধরে দুলছে অন্যখানে।
অনেকগুলো লাল রঙের ফড়িং উড়ছে এক ফুল থেকে আরেক ফুলে। ওখানে কারও হাতের ছোঁয়া লাগেনি, কারও বিনিয়োগ নেই। আপন মনেই ফুটেছে এগুলো। সেই বর্ষার কোনো এক মুহূর্তে এগুলো ছোট হাওরে, হাওরপারের মাঠে মাঠে ফুটতে শুরু করেছিল। হয়তো একদিন হেমন্তের শেষে তারা আবার ঘুমিয়ে পড়বে, ফিরবে আরও এক বর্ষার কোনো এক সময়ে। সেই অপেক্ষায়ই থাকবে মাঠ।

=== আজ বড় চমক নিয়ে আসছি : রুনা লায়লা ===
রুনা লায়লা :ধন্যবাদ।
প্রথম আলো:শুনলাম, এবার জন্মদিনে চমক থাকছে?
শুনলাম, এবার জন্মদিনে চমক থাকছে?
রুনা লায়লা :তা মনে হয় থাকছে।।
প্রথম আলো:কী সেই চমক, বলা যাবে কি?
কী সেই চমক, বলা যাবে কি?
রুনা লায়লা :বললে তো সব বলাই হয়ে যাবে, চমক তো আর থাকবে না। আজ বড় চমক নিয়ে আসছি। তাই চাইছি সারপ্রাইজটা আপাতত জমা থাকুক। একটার মধ্যে কিন্তু একাধিক সারপ্রাইজ থাকবে।
প্রথম আলো:আচ্ছা, দুই বছর আগে বলেছিলেন বয়স ১৭, এখন তাহলে কত?
আচ্ছা, দুই বছর আগে বলেছিলেন বয়স ১৭, এখন তাহলে কত?
রুনা লায়লা :একটু বেড়েছে। ১৭ থেকে ২৭ হয়েছে
রুনা লায়লা :একদমই না। আল্লাহর রহমতে অনেক পেয়েছি। এক জীবনে দেশ–বিদেশের শ্রোতাদের ভালোবাসা, শ্রদ্ধা এত এত পেয়েছি, শুকরিয়া আদায় করেও শেষ করতে পারব না। এখনো পাচ্ছি। ৬০ বছর ধরে পেয়ে চলেছি। শ্রোতাদের বাইরে আমার অঙ্গনের অগ্রজ, অনুজ এবং সমসাময়িক সবার স্নেহ, সম্মান, ভালোবাসা তো অতুলনীয়।
প্রথম আলো:৬০ বছরের যত পাওয়া, এর মধ্যে সবচেয়ে উজ্জ্বল কোনটি?
৬০ বছরের যত পাওয়া, এর মধ্যে সবচেয়ে উজ্জ্বল কোনটি?
রুনা লায়লা :প্রথম গাওয়া গানটিই তো আমার এই পথচলা শুরু করেছিল। ১৯৬৫ সালে ১২ বছর বয়সে জুগনু ছবিতে প্রথম গান করি, সে হিসেবে বলব, ওই গানটা আমার জীবনের সবচেয়ে উজ্জ্বল স্মৃতি।
প্রথম আলো:সবাই আপনার অর্জন দেখে, কিন্তু অর্জনের পেছনে তো সংগ্রাম, বাঁধার গল্পও তো আছে।
সবাই আপনার অর্জন দেখে, কিন্তু অর্জনের পেছনে তো সংগ্রাম, বাঁধার গল্পও তো আছে।
রুনা লায়লা :আমাকে আসলে প্রথম থেকে স্ট্রাগল করতে হয়নি। আল্লাহর রহমতে, গান নিয়ে আমার কাছে সবাই এসেছে। কারও কাছে গিয়ে গান চাইতে হয়নি। সবার কাছ থেকে আদর, ভালোবাসা, শ্রদ্ধা, আশীর্বাদ দোয়া—সব পেয়েছি। বাধা তো দু-একটা এসেছে, আল্লাহ আমাকে তা অতিক্রম করার শক্তিও দিয়ে দিয়েছিল। এবং পেরেছিও। তা ছাড়া আমি কোনো বাধা খুব একটা গুরুত্ব দিইনি।
রুনা লায়লা :আমার আসলে কোনো কৌশল ছিল না। মনের জোর আর পরিবারের সমর্থনে সব বাধা সামাল দিয়েছি। মনের জোর আর পরিবারের সমর্থন এতটাই ছিল, এসব নিয়ে তাই চিন্তাও করতে খুব একটা হয়নি। আল্লাহর ওপর ভরসা রেখে এগিয়েছি, ভেবেছি তিনি আমার জন্য যা যা রেখেছেন, তাই-ই আমার হবে। আমি শুধু আমার মতো করে কাজটা করে গিয়েছি।
প্রথম আলো:দেশ–বিদেশের মানুষের ভালোবাসা পেয়েছেন। দেশের বাইরে থেকে এসে সংগীতাঙ্গনেও বেশ দাপটের সঙ্গে কাজ করেছেন। সংগীত পরিচালকেরাও আপনাকে নিয়ে অনেক ধরনের কাজ করেছেন। এতে করে কি ওই সময়ের কারও ঈর্ষার কারণ হয়েছেন?
দেশ–বিদেশের মানুষের ভালোবাসা পেয়েছেন। দেশের বাইরে থেকে এসে সংগীতাঙ্গনেও বেশ দাপটের সঙ্গে কাজ করেছেন। সংগীত পরিচালকেরাও আপনাকে নিয়ে অনেক ধরনের কাজ করেছেন। এতে করে কি ওই সময়ের কারও ঈর্ষার কারণ হয়েছেন?
রুনা লায়লা :(হাসি) ঈর্ষা তো আসলে সব ক্ষেত্রেই হয়, আমার ক্ষেত্রেও হয়নি যে তা নয়। তবে কারও সফলতায় আমার কখনো ঈর্ষা হয়নি। বরং সবাইকে তাঁদের সেই মর্যাদা দিয়েছি এবং সব সময় ভালোই বলেছি। টুকটাক তো আমাকে নিয়ে ঈর্ষা হয়েছে, ওই যে এসবে মাথা ঘামাতে নাই—এই নীতিতে চলেছি। তবে এই ঈর্ষাপরায়ণতা শুধু যে আমার দেশে আছে তা কিন্তু নয়, পৃথিবীর বিভিন্ন দেশের যেসব শিল্পীর সঙ্গে আমার বন্ধুত্বের সম্পর্ক রয়েছে, তাঁদের কাছ থেকেও ঈর্ষার অনেক গল্প অনেক শুনেছি। সবকিছুকে ছাপিয়ে দেশ ও পৃথিবীর মানুষের স্বার্থহীন যে ভালোবাসা পেয়েছি, তা নিয়েই আমি এগিয়েছি।
রুনা লায়লা :মনে তখন অনেক জেদ চাপত আরও ভালো করার। (হাসি)। প্রকৃত শিল্পীর কাজ হওয়া উচিত আরেকটি ভালো শিল্পকর্ম দিয়ে ঈর্ষার মোকাবিলা করা। আমি আসলে আমার নিজের কাজ নিয়ে নিজেকে ব্যস্ত রাখতাম, এখনো রাখি। অন্যরা কী বলল আর করল, তা নিয়ে মাথা ঘামাই না। গুরুত্ব দিই না। এ রকম বিষয়ে মাথা ঘামালে মনোজগতে প্রভাব পড়ে। তবে আমি এসবে নিজেকে ক্ষতি করতে দিইনি। যতটা পেরেছি, নিজের মতো করে আমার কাজ গুছিয়ে নিয়েছি। কারও কাছে গিয়ে কথা বলা বা পত্রিকা কিংবা টেলিভিশনে কারও সম্পর্কে নেতিবাচক মন্তব্য করিনি। ভেবেছি, কেউ যদি বলে বলুক, কত দিনই আর বলবে, সবকিছুর তো একটা সীমা আছে।
প্রথম আলো:জীবনে অনেক সফলতা আছে। কোনো ভুল আছে কি, যা আপনি জীবন সুযোগ থেকে মুছে ফেলতে চান?
জীবনে অনেক সফলতা আছে। কোনো ভুল আছে কি, যা আপনি জীবন সুযোগ থেকে মুছে ফেলতে চান?
রুনা লায়লা :একসময় যেগুলো মনে করতাম ভুল হয়েছে, সেগুলোতে কিছু বোনাসও পেয়েছি। আমার ব্যক্তিগত জীবনে এমনটা ঘটেছে। সেখানে কিন্তু আমি অনেক কিছু অর্জনও করেছি। তাই অতীতের ওসব নিয়ে চিন্তাও করি না। অতীত অতীতেই থাকুক। আমি সুখে আছি, শান্তিতে আছি—আলহামদুলিল্লাহ।
রুনা লায়লা :আমি আসলে তানির ওপরে কোনো দিন কোনো চাপ প্রয়োগ করিনি। তানি যা করতে চেয়েছে, যা হতে চেয়েছে—সব ওর ওপরেই ছেড়ে দিয়েছি। সে গানও শিখেছে, সবই করেছে—ইচ্ছা থাকলে হয়তো গান পেশা হিসেবে বেছে নিত। যেহেতু পেশাদারভাবে করেনি, তার মানে চায়নি। সে তো এমনিতে ভালো আছে। অনেক ভালো আছে। তিন সন্তান, বড় দুজন পড়ালেখায় বেশ ভালো করছে। মাশাআল্লাহ। ওর হাজব্যান্ডও ভীষণ ভালো। মা হিসেবে সে খুবই খুবই দুর্দান্ত। সন্তান হিসেবে বেশ ভালো। যথেষ্ট যত্ন করে আমাকে ও আলমগীর সাহেবকে। তানি এখন ইউএসএতে থাকে, যতবারই গিয়েছি, নিজে রান্নাবান্না করে আমাদের খাইয়েছে।
প্রথম আলো:আপনি তো রান্নাবান্না করেন না, মেয়ে তাহলে সেই কোটা মোটামুটি পুষিয়ে দেয়?
আপনি তো রান্নাবান্না করেন না, মেয়ে তাহলে সেই কোটা মোটামুটি পুষিয়ে দেয়?
রুনা লায়লা :আমি দেশে করি না। তবে দেশের বাইরে গেলে রান্না করি। সাধারণ রান্নাগুলো আমি করতে পারি।
প্রথম আলো:আপনার সেই সাধারণ রান্না আলমগীর ভাইয়ের কাছে নিশ্চয় অসাধারণ হয়ে ওঠে?
আপনার সেই সাধারণ রান্না আলমগীর ভাইয়ের কাছে নিশ্চয় অসাধারণ হয়ে ওঠে?
রুনা লায়লা: আমি পালংশাক আর গরুর গোশত রান্না করি। এটা আমার নাতিরা খুব পছন্দ করে। আলমগীর সাহেবেরও পছন্দ। মাশরুমের একটা আইটেমও বানাই, যা পছন্দ সবার। এর বাইরে ডিমের তরকারি, ডাল এসব রান্না করতে পারি। রান্না কিছুটা খারাপ হলেও আলমগীর সাহেবকে কিন্তু দুর্দান্ত বলতেই হয়। (হাসি)। তা না হলেও তো হা হা হা।

=== কৃষিকাজ করে বিশ্ববিদ্যালয়ে সুযোগ পাওয়া জিহাদ এখন ক্যাম্পাসে চা বিক্রি করেন ===
নওগাঁর রানীনগরের এক প্রত্যন্ত গ্রামে জন্ম জিহাদ আলীর। বাবা কৃষক, মা গৃহিণী। টানাটানির সংসারে নুন আনতে পান্তা ফুরায়। এমন অবস্থায় জিহাদকেও কাজে নামতে হয়। কখনো নিজেদের জমিতে, কখনো অন্যের জমিতে কাজ করেছেন। জমিতে উৎপাদিত সবজি বাজারে নিয়ে বিক্রিও করেছেন। জিহাদ বলেন, ‘আমি যখন ষষ্ঠ-সপ্তম শ্রেণিতে পড়ি, তখন থেকে বাবার কাজে সাহায্য করি। পটোল, বেগুন, আলু, পুঁইশাক, লালশাক, শিম, মুলা, মরিচসহ বিভিন্ন সবজি বিক্রি করি। আরেকটু বড় হওয়ার পর মাঠে কাজ করা শুরু করি। যেমন কোনো দিন হয়তো স্কুলে যাচ্ছি, বাবা বললেন, জমিতে সার-কীটনাশক দিয়ে যাস। আমি কাজ সেরে স্কুলে চলে গেলাম। অনেক সময় অন্যের জমিতে কাজ করেছি। বিদ্যুতের তার-পোল টানার কাজও করেছি।’
এভাবে মাধ্যমিকের পাঠ শেষ হয়। জিহাদ পড়ালেখার প্রতি আরও আগ্রহী হয়ে ওঠেন। বাড়িঘর ছেড়ে শহরতলির একটি মেসে ওঠেন। সেখানে থেকে চলে পড়ালেখা। কিন্তু এই আগ্রহ তৈরি হয়েছিল কীভাবে? জিহাদ বলেন, ‘মায়ের ইচ্ছাটাই বড় ছিল। মা চাইতেন, ছেলে পড়ালেখা করে শহরে থাকবে। সেখানে উন্নত জীবন কাটাবে। তাঁর স্বপ্ন পূরণ করতেই অনেক সীমাবদ্ধতার মধ্যেও পড়ালেখা চালিয়ে যাওয়া। পরিবারের পূর্ণ সমর্থন পেয়েছি সব সময়। পড়ালেখার জন্য কখনো বাবা জমি বন্ধক রেখেছেন, কখনো ফসল বিক্রি করে বা ধারদেনা করে টাকা দিয়েছেন। আমি সেই টাকা খুব হিসাব করে খরচ করতাম। পাঁচ টাকা দিয়ে কিছু কিনে খাওয়ার সময়ও ভাবতাম, এই টাকাটা বাঁচলে একটা কলম অন্তত কেনা যাবে।’ সেই জিহাদ এ বছর রাজশাহী ও চট্টগ্রাম বিশ্ববিদ্যালয়ে সুযোগ পেয়েছেন। ভর্তি হয়েছেন চট্টগ্রাম বিশ্ববিদ্যালয়ের লোকপ্রশাসন বিভাগে।
তবে সংগ্রাম এখনো শেষ হয়নি। আগে সংসারের হাল ধরতে নানা কাজ করতেন জিহাদ। এখন পড়ালেখার খরচ জোগাতে চায়ের দোকান দিয়েছেন। চট্টগ্রাম বিশ্ববিদ্যালয়ে যে শাটল ট্রেনের স্টেশন রয়েছে, সেখানে চেয়ার-টেবিল পেতে চা বিক্রি করেন। প্রতিদিন বিকেল সাড়ে ৪টা থেকে রাত ১০টা পর্যন্ত চলে কাজ। দিনে প্রায় ৭০ কাপ চা বিক্রি করেন তিনি। এতে ২৫০-৩০০ টাকা লাভ থাকে বলে জানালেন। দোকান প্রসঙ্গে জিহাদের বক্তব্য, ‘দোকানের পেছনে সাত হাজার টাকা খরচ হয়েছে। এর মধ্যে দুই হাজার টাকা আমার নিজের, বাকি টাকা বিআরএফ ইয়ুথ ক্লাব নামের একটি সংগঠন দিয়েছে।’
জিহাদের দোকানের নাম মার্চেন্ট অব সিইউ। গত ২৬ অক্টোবর এটি চালু হয়েছে। দোকানের বিশেষত্ব হলো, এখানে ৮ ও ১০ টাকায় ‘উত্তরবঙ্গের ঘরানার’ চা পাওয়া যায়। প্লাস্টিকের বদলে কাগজের কাপে চা পরিবেশন করেন জিহাদ। জানালেন, শিক্ষার্থী হিসেবে পরিবেশের প্রতি দায়বদ্ধতার জায়গা থেকে তিনি এ কাজ করছেন। ফলে খরচ একটু বেশি হচ্ছে। তবু পরিবেশের জন্য ইতিবাচক উদ্যোগ নেওয়ার মধ্যে একধরনের আনন্দও আছে—তা বেশ ভালোই টের পান এই তরুণ।

=== যে জমিদারবাড়ির ইটে ইটে  জড়িয়ে আছে ইতিহাস ===
ইট-সুরকির ভগ্নস্তূপের দিকে তাকালে অতীত টের পাওয়া যায়। একসময় জৌলশ ছিল, প্রাণের স্ফুরণ ছিল, আজ কিছুই নেই। বাড়িটি পরিত্যক্ত হওয়ার কদিন আগেও বাসিন্দারা এখানে ছিলেন। প্রতিদিনের মতো সকাল, বিকেল, সন্ধ্যা পার করেছেন। কিন্তু ভাবতে পারেননি, কদিন পরই তাঁদের এই আশ্রয়স্থল ছাড়তে হবে।
লক্ষ্মীপুর জেলা সদর থেকে মাত্র ছয় কিলোমিটার দূরে দালাল বাজারের জমিদারবাড়িটির সামনে দাঁড়ালে এমন অনুভূতি হতে পারে আপনার। দালাল বাজার জমিদারবাড়ি হিসেবে পরিচিত বাড়িটির সঙ্গে জড়িয়ে আছে ৪০০ বছরের ইতিহাস।
প্রায় ৪০০ বছর আগে এই জমিদার বাড়ি জমিদার লক্ষ্মী নারায়ণ বৈষ্ণব প্রতিষ্ঠা করেন। তাঁর আদি নিবাস ছিল ভারতের কলকাতায়। পরবর্তী সময়ে তিনি লক্ষ্মীপুরে এসে জমিদারির সূচনা করেন। তাই অনেকের কাছে এটি লক্ষ্মী নারায়ণ বৈষ্ণবের বাড়ি হিসেবেও পরিচিত। বর্তমানে দালাল বাজার জমিদারবাড়ি হিসেবে পরিচিতির কারণ হচ্ছে তাঁর বংশধরেরা ব্রিটিশ শাসনামলে এই অঞ্চলের বাণিজ্যিক এজেন্ট ছিল। তাই স্থানীয় লোকেরা তাঁদের ব্রিটিশদের দালাল মনে করতেন। সে কারণে বাড়িটির এমন নাম।
বাড়িটির ধসে পড়া নানা অংশ দেখে বোঝা যায়, রাজকীয় প্রবেশদ্বার, প্রশস্ত অন্দরমহল, অন্দরপুকুর, শানবাঁধানো ঘাটসহ সবই ছিল একসময়। এখন পুরোনো ইটের দেয়ালে অসংখ্য পরগাছা। ঘরের ভেতরে ময়লা-আবর্জনা। জমিদারবাড়ি ঘেঁষে রয়েছে নারকেল ও সুপারির বাগান।
লক্ষ্মীনারায়ণের বংশধরেরা বাড়িটি ছেড়ে চলে যাওয়ার পর পাকিস্তান আমলে এটি বহুবার নানা চক্র দখলের চেষ্টা করেছে। শেষ পর্যন্ত অবশ্য কেউ দখল করতে পারেনি। বহুদিন পরিত্যক্ত অবস্থায় থাকার পর বাংলাদেশ স্বাধীন হওয়ার পর এটি প্রশাসনের নজরে আসে এবং পুরোনো স্থাপত্য নিদর্শন হিসেবে স্বীকৃতি পায়।
২০২১ সালে লক্ষ্মীপুর জেলা প্রশাসনে ব্যবস্থাপনায় সংস্কৃতিবিষয়ক মন্ত্রণালয়ের প্রত্নতত্ত্ব অধিদপ্তরের এই বাড়ির সীমানাপ্রাচীর নির্মাণ প্রকল্প বাস্তবায়িত হয়। অবৈধ দখলদারদের কবল থেকে রক্ষায় এই প্রাচীন নির্মাণ প্রয়োজন ছিল বলে স্থানীয় লোকজন জানান। তবে সবচেয়ে বড় প্রয়োজন এটিকে বিলীন হয়ে যাওয়া থেকে রক্ষা করা।
প্রতিদিন ধ্বংসপ্রাপ্ত এই বাড়ি ঘুরে দেখতে অনেকেই আসেন। জমিদারবাড়ি দেখতে আসা কলেজশিক্ষার্থী রাকিব হোসেন বলেন, ‘জমিদারবাড়ি দেখতে এসেছি। বাড়িটির কারুকাজ অনেক সুন্দর। তবে ভেতরের পরিবেশ খুবই নোংরা। কর্তৃপক্ষ এটি সংস্কারের উদ্যোগ নিলে অনেক পর্যটক ও শিক্ষার্থী আসবেন। তাঁরা জমিদারবাড়ির ইতিহাস জানার সুযোগ পাবেন।’
স্থানীয় দালাল বাজার ডিগ্রি কলেজের শিক্ষার্থী আবিদ হোসেন বলেন, ব্রিটিশ আমলের জমিদারবাড়িটি লক্ষ্মীপুরের ইতিহাস ও ঐহিত্যের নিদর্শন। সরকারি উদ্যোগে এটি সংরক্ষণ করা দরকার। নতুন প্রজন্মের ছেলেমেয়েদের ইতিহাস ও ঐতিহ্য সম্পর্কে জানাতে এ উদ্যোগ ভূমিকা রাখবে।

=== ঢাকায় ডাকাতি-ছিনতাই রোধে পুলিশের টহল জোরদারের নির্দেশ ===
রাজধানীর মোহাম্মদপুর, ধানমন্ডিসহ অপরাধপ্রবণ এলাকাগুলো চিহ্নিত করে টহল ও তল্লাশিচৌকি জোরদারের নির্দেশ দিয়েছেন পুলিশের ঊর্ধ্বতন কর্মকর্তারা। পাশাপাশি অপরাধপ্রবণ এলাকায় নজরদারি বাড়াতে সিসিটিভি বসানোরও পরামর্শ দেওয়া হয়েছে।
আজ শনিবার সকালে রাজধানীর রাজারবাগ পুলিশ লাইনস মিলনায়তনে অক্টোবর মাসের অপরাধবিষয়ক সভায় পুলিশের শীর্ষস্থানীয় কর্মকর্তারা এসব নির্দেশনা দেন। সকাল ১০টার দিকে শুরু হওয়া সভা চলে বেলা ১টা পর্যন্ত।
সভায় সভাপতিত্ব করেন পুলিশ মহাপরিদর্শক (আইজিপি) ময়নুল ইসলাম। এ সময় উপস্থিত ছিলেন ঢাকা মহানগর পুলিশের (ডিএমপি) কমিশনার মো. মাইনুল হাসান, ৫০টি থানার ভারপ্রাপ্ত কর্মকর্তা (ওসি), সব অপরাধ দমন বিভাগের উপকমিশনার (ডিসি) পর্যায়ের কর্মকর্তা, ডিএমপি সদর দপ্তরের যুগ্ম কমিশনার ও তদূর্ধ্ব কর্মকর্তারা উপস্থিত ছিলেন।
সভায় উপস্থিত একাধিক কর্মকর্তা প্রথম আলোকে বলেন, পুলিশের শীর্ষ কর্মকর্তারা গণভবন ও জাতীয় সংসদ সচিবালয়ের পাশে যেসব স্থানের সিসিটিভি ভেঙে ফেলা হয়েছে, সেখানে সিসিটিভি বসানোর কথা বলেছেন। ছিনতাই, ডাকাতি, মাদকের কারবারসহ সব ধরনের অপরাধ প্রতিরোধে প্রতিদিন পুলিশের তল্লাশিচৌকি ও টহল বাড়ানোরও পরামর্শ দেন তাঁরা।
এ সময় আইজিপি ও ডিএমপি কমিশনার বিভিন্ন পদমর্যাদার পুলিশ সদস্যদের কাছ থেকে অপরাধ দমনে সমস্যা ও চ্যালেঞ্জের কথা শোনেন এবং পর্যায়ক্রমে তা সমাধানে আশ্বাস দেন।
প্রধান অতিথির বক্তব্যে আইজিপি মো. ময়নুল ইসলাম, ছাত্র-জনতার অভ্যুত্থানে শহীদদের রুহের মাগফিরাত কামনা ও তাঁদের পরিবারের প্রতি গভীর সমবেদনা জ্ঞাপন করেন। এ সময় আইনশৃঙ্খলা রক্ষায় প্রাণ উৎসর্গকারী ও আহত পুলিশ সদস্যদেরও স্মরণ করেন তিনি।
আইজিপি ময়নুল ইসলাম বলেন, অপরাধের হটস্পটগুলো চিহ্নিত করতে হবে। সেখানকার নাগরিক কমিটিকে শক্তিশালী করে তাদের সঙ্গে সমন্বয় করে অপরাধ প্রতিরোধে প্রয়োজনীয় ব্যবস্থা গ্রহণ করতে হবে। কোনো অপরাধের ঘটনা ঘটলে সেটা আড়াল করা যাবে না। প্রকৃত অপরাধীদের গ্রেপ্তার করতে হবে। গোয়েন্দা তথ্যভিত্তিক তৎপরতা বাড়ানোর ওপর গুরুত্বারোপ করেন তিনি।
সভাপতির বক্তব্যে ডিএমপি কমিশনার মো. মাইনুল হাসান বলেন, এই মহানগরের আইনশৃঙ্খলা রক্ষায় সর্বোচ্চ পেশাদারি দিয়ে কাজ করতে হবে। ওসিদের খেয়াল রাখতে হবে নিরীহ লোকেরা যাতে কোনো ধরনের মিথ্যা মামলায় জড়িয়ে না যায়।
উপস্থিত পুলিশ কর্মকর্তাদের উদ্দেশে মো. মাইনুল হাসান বলেন, চুরি, ছিনতাই, ডাকাতি, দস্যুতা ও চাঁদাবাজির ঘটনা যাতে না ঘটে, সে জন্য পুলিশি তৎপরতা জোরদার করতে হবে। অপরাধপ্রবণ স্থানগুলো চিহ্নিত করতে হবে।
সভায় যুগ্ম পুলিশ কমিশনার (ক্রাইম) মো. ফারুক হোসেন অক্টোবর মাসের সার্বিক অপরাধ পরিস্থিতি তুলে ধরেন। এ সময় ডাকাতি, দস্যুতা, চুরি, সিঁধেল চুরি, খুন, অপমৃত্যু, সড়ক দুর্ঘটনা, নারী ও শিশু নির্যাতন, ধর্ষণ, মাদকদ্রব্য ও অস্ত্র উদ্ধারসহ বিভিন্ন মামলাসংক্রান্ত তথ্য উপস্থাপন করেন তিনি।
সভায় অক্টোবর মাসে ভালো কাজের স্বীকৃতিস্বরূপ বিভিন্ন পদমর্যাদার কর্মকর্তাদের পুরস্কৃত করেন আইজিপি।

=== ঢাকার ধানমন্ডিতে ছুরিকাঘাতে এক ব্যক্তি নিহত, আহত স্ত্রী ===
রাজধানীর পুরাতন ধানমন্ডি এলাকার একটি বাসায় যুক্তরাজ্যপ্রবাসী এক ব্যক্তি ছুরিকাঘাতে নিহত হয়েছেন। আহত হয়েছেন তাঁর স্ত্রী। গতকাল বৃহস্পতিবার দিবাগত রাত আড়াইটার দিকে এ ঘটনা ঘটে।
নিহত ব্যক্তির নাম এ কে এম আবদুর রশিদ (৮২)। তাঁর স্ত্রীর নাম সুফিরা রশিদ।
পরিবার ও পুলিশ বলছে, এই দম্পতি যুক্তরাজ্যপ্রবাসী। তাঁরা গত সেপ্টেম্বর মাসে দেশে এসেছিলেন।  ধানমন্ডিতে পাঁচতলা ভবনের দ্বিতীয় তলায় তাঁরা থাকতেন। বাকি তলাগুলো ভাড়া দেওয়া ছিল।
পুলিশ বলছে, চুরি করতে এসে বাধার মুখে ছুরিকাঘাত করা হয়েছে, নাকি এ ঘটনার পেছনে অন্য কিছু রয়েছে, সেটা তদন্ত করা হচ্ছে।
বাসার ভাড়াটে শিক্ষার্থী মো. বাঁধন বলেন, রাত আড়াইটার দিকে চিৎকার শুনে নিচে গিয়ে দেখেন, রক্তাক্ত অবস্থায় পড়ে আছেন বাড়ির মালিক। তাঁর স্ত্রীও আহত হয়েছেন। তাঁদের প্রথমে বেসরকারি একটি হাসপাতালে ও পরে ঢাকা মেডিকেল কলেজ হাসপাতালে নেওয়া হয়। ভোরে আবদুর রশিদকে মৃত ঘোষণা করা হয়।
আবদুর রশিদের ভাগনে মনির হোসেন বলেন, রাতে তাহাজ্জুদ নামাজ পড়ার জন্য তাঁরা উঠেছিলেন। তখন বাইরে থেকে তিনজন ব্যক্তিকে ওই ভবনে ঢুকতে দেখেন। কারা, কীভাবে ঘটনাটি ঘটিয়েছেন, এখন জানা যায়নি।
হাসপাতালের পুলিশ ফাঁড়ির পরিদর্শক মো.ফারুক বলেন, মৃতদেহ মর্গে রাখা হয়েছে। বিষয়টি সংশ্লিষ্ট থানাকে জানানো হয়েছে।

=== মহাখালীতে রেললাইনে ব্যাটারিচালিত রিকশা ফেলে অবরোধ, বসিলায় সড়কে চালকেরা ===
ঢাকার মহাখালীতে সড়ক ও রেলপথ অবরোধ করেছেন ব্যাটারিচালিত রিকশার চালকেরা। বসিলায়  সড়ক অবরোধ করে বিক্ষোভ করছেন ব্যাটারিচালিত রিকশার চালকেরা। সড়কে রিকশা চালানোর দাবিতে অবরোধ করছেন তাঁরা।
আজ বৃহস্পতিবার সকাল নয়টা থেকে ব্যাটারিচালিত অটোরিকশার চালকেরা অবরোধ শুরু করেন। অবরোধের কারণে মহাখালী, আগারগাঁও, বসিলার আশপাশের এলাকায় যানজট সৃষ্টি হয়েছে। মহাখালীতে রেলপথ অবরোধের কারণে ঢাকার সঙ্গে সারা দেশের রেল যোগাযোগ বন্ধ হয়ে গেছে। দুপুর ১২টার দিকে বসিলা থেকে সরে যান রিকশাচালকেরা।
ঢাকা জেলার রেলওয়ে পুলিশ সুপার আনোয়ার হোসেন বলেন, ব্যাটারিচালিত রিকশার চালকেরা রেললাইনের ওপর আড়াআড়ি করে রিকশা রেখে অবরোধ করেছেন। সড়কেও তাঁরা অবরোধ করেছেন। এতে আশপাশের সড়কে যান চলাচল বন্ধ হয়ে গেছে।
এদিকে আগারগাঁওয়ে চার রাস্তার মোড়ে শত শত ব্যাটারিচালিত রিকশাচালক সড়ক অবরোধ করেছেন। রিকশা চালানোর দাবিতে তাঁরা মিছিল করছেন। শেরেবাংলা থানার ভারপ্রাপ্ত কর্মকর্তা (ওসি) মো. আজম বলেন, এতে আশপাশের সড়কে যান চলাচল বন্ধ হয়ে গেছে।
ব্যাটারিচালিত রিকশাচালকেরা বসিলার চৌরাস্তায় নেমে অবরোধ করেছেন। এতে আশপাশের রাস্তায় যান চলাচল বন্ধ হয়ে গেছে।
গত মঙ্গলবার ঢাকা মহানগর এলাকার সড়কে ব্যাটারিচালিত অটোরিকশার চলাচল তিন দিনের মধ্যে বন্ধ বা বিধিনিষেধ আরোপ করতে নির্দেশ দিয়েছেন হাইকোর্ট। ওই দিন রাতে জাহাঙ্গীরনগর বিশ্ববিদ্যালয়ে ব্যাটারিচালিত অটোরিকশার ধাক্কায় আফসানা করিম নামের এক ছাত্রী নিহত হন। এ ঘটনায় ক্ষুব্ধ শিক্ষার্থীরা বিক্ষোভ করেন।

=== ব্যাটারি রিকশাচালকদের অবরোধ: ছেলের কাঁধে ভর দিয়ে হাঁটছেন অসুস্থ মা ===
কেরানীগঞ্জের ঘাটারচর থেকে অসুস্থ মাকে নিয়ে রাজধানীর মহাখালীর বক্ষব্যাধি হাসপাতালে এসেছিলেন ইদ্রিস আলী (৩৫)। আজ বৃহস্পতিবার সকাল সাতটার দিকে এসেছিলেন। বেলা ১১টার মধ্যেই ডাক্তার দেখানোর কাজ শেষ হয়। এর পর থেকেই বিপত্তি। বেশ খানিকটা সময় অপেক্ষার পর একটি সিএনজিচালিত অটোরিকশা পেয়েছিলেন। কিন্তু মহাখালীতেই ব্যাটারিচালিত রিকশাচালকদের ডাকা সড়ক অবরোধের মুখে পড়েন।
অনেক অনুনয়-বিনয় করার পর তাঁরা ইদ্রিস ও তাঁর মাকে বহন করা অটোরিকশা ছেড়ে দেন। কিন্তু এদিকে বসিলা সড়কও আটকে রেখেছেন ওই চালকেরাই। দুপুর সোয়া ১২টার দিকে যখন মোহাম্মদপুরের আল্লাহ করিম মসজিদ পর্যন্ত আসেন, সেখানে আবার সিএনজিচালিত অটোরিকশা আটকে দেন চালকেরা। কোনোক্রমেই এবার আর ছাড়া পাননি ইদ্রিস। তাই অসুস্থ মাকে কাঁধে ভর দিতে বলেন তিনি। এভাবেই ছেলের কাঁধে ভর দিয়ে অনেকটা পথ হাঁটতে হয় মাকে। বাধা পেরিয়ে বেশ খানিকটা পথ হেঁটে আবার একটি সিএনজি অটোরিকশা নিয়ে ঘাটারচরের দিকে রওনা হন তিনি।
আজ সকাল থেকেই রাজধানীর বসিলার চৌরাস্তার পুরো জায়গা ব্যাটারিচালিত রিকশার চালকেরা অবরোধ করে রেখেছেন। এসব স্থান দিয়ে চলা সব রকমের যানবাহন তাঁরা আটকে দিয়েছেন। শুধু বসিলা নয়, এমন অবরোধ চলে মহাখালী, আগারগাঁওসহ নগরীর বিভিন্ন এলাকায়।
বসিলায় রাস্তা অবরোধ করায় গাবতলী থেকে আমিনবাজারের দিকে যেতে পারছেন না কেউ। মোহাম্মদপুর থেকে কেরানীগঞ্জের দিকে যাওয়ার সেতুও বন্ধ। এসব রাস্তা দিয়ে চলাচলকারী সাধারণ মানুষ, স্কুলগামী শিক্ষার্থী, বিভিন্ন বয়সী ব্যক্তি, রোগী—সবাই পড়েছেন চরম দুর্ভোগে।
বসিলায় কথা হয় ব্যাটারিচালিত রিকশার এক চালকের সঙ্গে। অবরোধে তিনিও ছিলেন। তিনি বলেন, আগের সরকার এই রিকশা বৈধ করার পর অনেক মানুষ নতুন করে এই পেশায় এসেছেন। অনেকেই ঋণ করে রিকশা কিনেছেন। এখন যদি হঠাৎ করে এটা বন্ধ করে দেওয়া হয়, তাহলে হাজার হাজার মানুষ বিপদে পড়বেন।
আজ আগারগাঁও মেট্রোরেল স্টেশনের কাছের চৌরাস্তা সকাল ৯টা থেকেই আটকে দিয়েছিলেন ব্যাটারিচালিত রিকশার চালকেরা। এ সময় গাড়ি যাওয়া-আসা বন্ধ হয়ে ছিল। দুপুর সাড়ে ১২টার দিকে রাস্তা ছাড়েন চালকেরা। এ সময় এপিবিএনের সদস্যদের এলাকায় দেখা যায়। তাঁরা চালকদের সঙ্গে কথা বলেন।
আগারগাঁওয়ে কথা হয় রফিকুল ইসলামের সঙ্গে। তিনি মিরপুর ১০ থেকে মতিঝিলে যাচ্ছিলেন। একপর্যায়ে বাস ছেড়ে পায়ে হেঁটে যেতে শুরু করেন। রফিকুল বলেন, ‘ব্যাংকের কাজে মতিঝিল যাচ্ছিলাম। এভাবে রাস্তা বন্ধ করা তো ঠিক না। এর আগেও তারা এমন করেছে। প্রশাসনিকভাবে ব্যবস্থা  নিয়ে এর সুরাহা করা দরকার।’
এই সড়কের অনেক গাড়ি মূল সড়ক বাদ দিয়ে শ্যামলী হয়ে গন্তব্যে চলে যায়। তবে অবরোধকারী চালকেরা শিক্ষার্থী ও রোগী বহনকারী অ্যাম্বুলেন্সের ছেড়ে দিয়েছেন।এখানে রিকশাচালক সুমন মিয়া বলেন, ‘দুই দিন ধইর‌্যা গাড়ি চলতেছে না। আমরা তো চাই না ভিআইপি বা মূল সড়কে গাড়ি চালাই। কিন্তু অন্য সড়কগুলাতে তো চালাইতে দিতে পারে। লোন কইর‌্যা গাড়ি কিনছি। ২ তারিখ (ডিসেম্বর) লোনের কিস্তি আছে। কী কইর‌্যা দিমু তাই?’
গত মঙ্গলবার ঢাকা মহানগর এলাকার সড়কে ব্যাটারিচালিত অটোরিকশার চলাচল তিন দিনের মধ্যে বন্ধ বা বিধিনিষেধ আরোপ করতে নির্দেশ দিয়েছেন হাইকোর্ট। ওই দিন রাতে জাহাঙ্গীরনগর বিশ্ববিদ্যালয়ে ব্যাটারিচালিত অটোরিকশার ধাক্কায় আফসানা করিম নামের এক ছাত্রী নিহত হন। এ ঘটনায় ক্ষুব্ধ শিক্ষার্থীরা বিক্ষোভ করেন।

=== ব্যাটারি রিকশা বাড়তে দিয়ে এখন সামলানো যাচ্ছে না ===
দেশে বৈধ যানবাহন আছে ৬২ লাখের মতো। আর সরকারের বিবেচনায় ‘অবৈধ’ তিন চাকার যানবাহন আছে প্রায় ৭০ লাখ। বৈধ যানের ২ শতাংশের কম বাস-মিনিবাসসহ গণপরিবহন। চাহিদার তুলনায় গণপরিবহনের এই স্বল্পতার সুযোগে কারিগরিভাবে ত্রুটিপূর্ণ তিন চাকার ব্যাটারি ও ইঞ্জিনচালিত রিকশায় ঢাকাসহ সারা দেশ ছেয়ে গেছে। এসব যান বাড়তে দিয়ে এখন নিয়ন্ত্রণ করা যাচ্ছে না। বরং ত্রুটিপূর্ণ এই যানবাহনগুলো দুর্ঘটনা বাড়াচ্ছে।
গত মঙ্গলবার ঢাকা মহানগর এলাকার সড়কে ব্যাটারিচালিত অটোরিকশার চলাচল তিন দিনের মধ্যে বন্ধ বা বিধিনিষেধ আরোপ করতে নির্দেশ দিয়েছেন হাইকোর্ট। স্বরাষ্ট্রসচিব, পুলিশের মহাপরিদর্শক, ঢাকার জেলা প্রশাসক, দুই সিটি করপোরেশনের প্রশাসক, ঢাকা মহানগর পুলিশ কমিশনারসহ সংশ্লিষ্ট ব্যক্তিদের প্রতি এ নির্দেশ দেওয়া হয়েছে। ওই দিন রাতে জাহাঙ্গীরনগর বিশ্ববিদ্যালয়ে ব্যাটারিচালিত অটোরিকশার ধাক্কায় আফসানা করিম নামের এক ছাত্রী নিহত হন। এ ঘটনায় ক্ষুব্ধ শিক্ষার্থীরা বিক্ষোভ করেন।
রোড সেফটি ফাউন্ডেশনের হিসাবে, সড়কে সবচেয়ে বেশি প্রাণহানি ঘটে মোটরসাইকেল দুর্ঘটনায়। প্রাণহানির দিক থেকে দ্বিতীয় অবস্থানে আছে তিন চাকার যানবাহনের দুর্ঘটনা। গত জানুয়ারি থেকে সেপ্টেম্বর পর্যন্ত সড়ক দুর্ঘটনায় ৫ হাজার ৫৯৮ জন মারা গেছেন। যানবাহনভিত্তিক পরিসংখ্যানে দেখা গেছে, নিহত ব্যক্তিদের মধ্যে মোটরসাইকেলচালক ও আরোহী ১ হাজার ৯২৪ জন; যা মোট নিহত হওয়া মানুষের ৩৪ দশমিক ৩৬ শতাংশ। আর তিন চাকার যানবাহন সিএনজিচালিত অটোরিকশা, ইজিবাইক, নছিমন, অটোভ্যান ইত্যাদির দুর্ঘটনায় ১ হাজার ৯৭ জন মারা গেছেন; যা মোট নিহত মানুষের ১৯ দশমিক ৫৯ শতাংশ। সরকার নিবন্ধন দেয় না বলে এগুলোকে অবৈধ যানবাহন হিসেবে চিহ্নিত করা হয়।
জানতে চাইলে সড়ক পরিবহন ও মহাসড়ক বিভাগের সচিব এহসানুল হকপ্রথম আলোকে বলেন, তাঁরা এখনো আদালতের আদেশ পাননি। পেলে পরবর্তী করণীয় ঠিক করবেন।
ব্যাটারিচালিত অটোরিকশা ও অন্যান্য অবৈধ তিন চাকার যানবাহনের প্রকৃত হিসাব সরকারের কোনো দপ্তরেই নেই। তবে ২০১০ সালের দিকে সড়ক পরিবহন মন্ত্রণালয়ের একাধিক বৈঠকে তিন চাকার অবৈধ যানের সংখ্যা ১০ লাখের মতো বলে উল্লেখ করা হয়। বিআরটিএ, যাত্রী অধিকার সংগঠন, পুলিশ ও অন্যান্য অংশীজনের হিসাবে, ব্যাটারি ও যন্ত্রচালিত তিন চাকার অবৈধ যানবাহন এখন ৬০ লাখের বেশি। এর মধ্যে ঢাকার বাইরে আছে প্রায় ৫০ লাখ। আর ঢাকায় আছে ১০ লাখের মতো। কেউ কেউ মনে করেন, ব্যাটারি ও যন্ত্রচালিত রিকশার সংখ্যা ১৫ লাখের কম হবে না।
তিন চাকার এই যানবাহনগুলোর কাঠামোগত ও যান্ত্রিক ত্রুটি রয়েছে উল্লেখ করে বাংলাদেশ প্রকৌশল বিশ্ববিদ্যালয়ের পুরকৌশল বিভাগের অধ্যাপক মো. হাদীউজ্জামানপ্রথম আলোকে বলেন, নানা ত্রুটিযুক্ত বিপুল পরিমাণ এসব যানের চলাচল নিঃসন্দেহে ঝুঁকিপূর্ণ। তবে এই যানবাহনগুলোর সঙ্গে যে পরিমাণ মানুষ যুক্ত রয়েছে এবং যেভাবে ছড়িয়েছে, তা হুট করে বন্ধ করা যাবে না। তাঁর সুপারিশ হচ্ছে—এটিকে নীতিমালার আওতায় এনে কারিগরিভাবে উন্নয়ন করা যেতে পারে। কোন কোন সড়কে, কী পরিমাণে চলতে দেওয়া হবে, এর একটা বিস্তারিত পরিকল্পনা থাকা দরকার।
বাংলাদেশ সড়ক পরিবহন কর্তৃপক্ষ (বিআরটিএ) ২০ ধরনের যানবাহনের নিবন্ধন দেয়। গত অক্টোবর পর্যন্ত নিবন্ধিত যানবাহন হচ্ছে ৬২ লাখ। এর মধ্যে গণপরিবহনের মূল বাহন বাস-মিনিবাস আছে মাত্র ৮৪ হাজার। যা মোট নিবন্ধিত যানের ১ দশমিক ৩৫ শতাংশ। তিন চাকার যানবাহনের মধ্যে শুধু অটোরিকশা ও অটোটেম্পোর নিবন্ধন দেয় বিআরটিএ। এ দুটি যানের বৈধ সংখ্যা প্রায় ৩ লাখ ৪২ হাজার।
অন্যদিকে নিবন্ধিত যানবাহনের বাইরে ৬০ থেকে ৭০ লাখ তিন চাকার ছোট যানবাহন চলাচল করে। এগুলোকে সরকার অবৈধ হিসেবে বিবেচনা করে। এসব যানের মধ্যে রয়েছে নছিমন, করিমন, আলমসাধু, ভটভটি, ইজিবাইক ও পাখি। সর্বশেষ সংযোজন হচ্ছে ব্যাটারি বা যন্ত্রচালিত রিকশা।
সাবেক সড়ক পরিবহন ও সেতুমন্ত্রী ওবায়দুল কাদের প্রায় এক যুগ দায়িত্ব পালনকালে একাধিকবার প্রকাশ্যে বলেছেন, অবৈধ তিন চাকার যানবাহন চলাচলের পেছনে স্থানীয় প্রভাবশালী বা রাজনীতিকেরা জড়িত। এ জন্য এই যান বন্ধ করা যাচ্ছে না।
অবৈধ এই যানের চলাচল বহাল রাখতে বিপুল চাঁদা দিতে হয় চালক-মালিকদের। আর এই চাঁদার ভাগীদার পুলিশ ও রাজনীতিকেরা। গত সাড়ে ১৫ বছর আওয়ামী লীগের নেতা-কর্মীরা এই চাঁদার নিয়ন্ত্রণ করতেন।
২০১০ সালের দিকে রাজশাহী সিটি করপোরেশন এলাকায় প্রথমে ব্যাটারিচালিত অটোরিকশা চলাচলের অনুমোদন দেন সাবেক মেয়র এ এইচ এম খায়রুজ্জামান লিটন। রাজশাহী ছাড়াও দেশের কিছু কিছু পৌরসভা ও ইউনিয়ন এলাকায় স্থানীয় জনপ্রতিনিধিরা কিছু কিছু তিন চাকার যানের নিবন্ধন দিয়েছেন। এগুলোর কারিগরি কোনো সমীক্ষা করেননি তাঁরা।
গত ১৫ মে সড়ক পরিবহন উপদেষ্টা পরিষদের এক সভায় তৎকালীন সড়ক পরিবহন ও সেতুমন্ত্রী ওবায়দুল কাদের ঢাকায় ব্যাটারি বা যন্ত্রচালিত রিকশা বন্ধের নির্দেশনা দেন। এ সিদ্ধান্তের প্রতিবাদে রাজধানীর আগারগাঁও ও মিরপুর-১০ নম্বরে সড়ক অবরোধসহ ব্যাপক ভাঙচুর ও অগ্নিসংযোগ করেন এসব যানের চালকেরা। ২০ মে মন্ত্রিসভার বৈঠকে তৎকালীন প্রধানমন্ত্রী শেখ হাসিনা ‘নিম্ন ও স্বল্প’ আয়ের মানুষের কথা চিন্তা করে ব্যাটারিচালিত রিকশা বন্ধের সিদ্ধান্ত বাতিল করে দেন।
বিআরটিএ কর্মকর্তারা বলছেন, শেখ হাসিনার ওই সিদ্ধান্তের পর ঢাকাসহ সারা দেশে অবৈধ এসব যান স্রোতের মতো নামতে শুরু করে। এসব রিকশা আগে চলত অলিগলিতে। এখন মূল সড়কে নেমে গেছে।
অবৈধ তিন চাকার যানবাহন নিয়ন্ত্রণে বুয়েটের অধ্যাপক হাদীউজ্জামান বলেন, গোড়া থেকেই নিয়ন্ত্রণ করতে পারলে ভালো হতো। এখন তিন চাকার যানগুলোর সংযোজন, নিয়ন্ত্রণ ও ব্যবসার সঙ্গে স্থানীয় রাজনীতিকেরা জড়িয়ে পড়েছেন। ফলে দীর্ঘমেয়াদি পরিকল্পনা নিয়ে এগোতে হবে।

=== আইপিএলের মেগা নিলাম: কী, কখন, কীভাবে ===
আইপিএলে প্রতিবছরই খেলোয়াড় বিক্রির জন্য নিলাম হয়। তবে সব নিলাম মেগা নিলাম নয়। মেগা নিলাম সাধারণত তিন বছর পর পর হয়। যে বছর মেগা নিলাম হয়, সে বছর দলগুলো আগের মৌসুম থেকে সর্বোচ্চ ছয়জন খেলোয়াড় ধরে রাখতে পারে। দল সাজানোর জন্য বাকি সব খেলোয়াড়ই কিনতে হয় নিলাম থেকে।
আর মেগা নিলামের পরের দুই বছরে যে নিলামগুলো হয়, তাতে খেলোয়াড় বিক্রির পরিমাণ থাকে কম। কারণ, জায়গাই তখন কম খালি থাকে। মেগা নিলামে বেশি খেলোয়াড় বিক্রি হয় বলে এটি দুই দিনব্যাপী হয়।
আইপিএল ২০২৫-এর মেগা নিলামের জন্য নিবন্ধন করেছিলেন মোট ১৫৭৪ জন খেলোয়াড়। তবে ফ্র্যাঞ্চাইজিগুলোর আগ্রহের ভিত্তিতে শেষ পর্যন্ত নিলামে জায়গা পেয়েছেন ৫৭৫ জন খেলোয়াড়। এর মধ্যে ৩৬৬ জন ভারতীয়, ২০৯ জন বিদেশি (অ-ভারতীয়)। ভারতীয় খেলোয়াড়দের মধ্যে ৪৮ জনের এর মধ্যে আন্তর্জাতিক ক্রিকেট খেলার অভিজ্ঞতা আছে (ক্যাপড), ৩১৮ জন এখনো অভিষেকের অপেক্ষায় (আনক্যাপড)।
বিদেশি খেলোয়াড়দের মধ্যে সবচেয়ে বেশি ইংল্যান্ডের ৩৮ জন। এরপর অস্ট্রেলিয়ার ৩৭ জন। দক্ষিণ আফ্রিকার আছেন ৩১ জন, নিউজিল্যান্ডের ২৪, ওয়েস্ট ইন্ডিজের ২২, শ্রীলঙ্কার ১৯, আফগানিস্তানের ১৮,বাংলাদেশের ১২, জিম্বাবুয়ের ৩, আয়ারল্যান্ড ও যুক্তরাষ্ট্রের ২ জন করে, স্কটল্যান্ডের ১ জন।
এবারের নিলামে অংশ নেবে ২০২৫ আইপিএলের ১০টি ফ্র্যাঞ্চাইজি।
একটা ফ্র্যাঞ্চাইজি সর্বোচ্চ ২৫ ও সর্বনিম্ন ১৮ জনের স্কোয়াড তৈরি করতে পারবে। সুতরাং ১০টি ফ্র্যাঞ্চাইজি মিলে সর্বোচ্চ ২৫০ জন খেলোয়াড় নিতে পারবে। এর মধ্যে ১০টি দল মিলে আগেই তাদের সঙ্গে চুক্তিবদ্ধ ৪৬ জন খেলোয়াড়কে ধরে রেখেছে। তার মানে সর্বোচ্চ ২০৪ জন খেলোয়াড় বিক্রি হবেন এবারের নিলামে। কোনো দল যদি ২৫ জনের স্কোয়াড না করে আরও ছোট স্কোয়াড করে, তাহলে সংখ্যাটা আরও কমে আসবে।
একটা দল সর্বোচ্চ ১২০ কোটি ভারতীয় রুপি খরচ করতে পারবে। উদাহরণ হিসেবে বলা যায়, মুম্বাই ইন্ডিয়ানস আগেই চুক্তিবদ্ধ ৫ জন খেলোয়াড়কে ধরে রেখেছে, যাঁদের পেছনে ফ্র্যাঞ্চাইজিটির এরই মধ্যে ৭৫ কোটি রুপি খরচ হয়ে গেছে। সুতরাং অন্তত ১৮ জনের স্কোয়াড গঠন করতে হলে মুম্বাইকে বাকি ৪৫ কোটি রুপি দিয়ে আরও ১৩ জন খেলোয়াড় কিনতে হবে।
মুম্বাই ইন্ডিয়ানস:জসপ্রীত বুমরা (১৮ কোটি), সূর্যকুমার যাদব (১৬.৩৫), হার্দিক পান্ডিয়া (১৬.৩৫), রোহিত শর্মা (১৬.৩০), তিলক বর্মা (৮ কোটি)।
চেন্নাই সুপার কিংস:রুতুরাজ গায়কোয়াড় (১৮ কোটি), মাতিশা পাতিরানা (১৩ কোটি), শিবম দুবে (১২ কোটি), রবীন্দ্র জাদেজা (১৮ কোটি), মহেন্দ্র সিং ধোনি (৪ কোটি)।
রয়্যাল চ্যালেঞ্জার্স বেঙ্গালুরু:বিরাট কোহলি (২১ কোটি), রজত পাতিদার (১১ কোটি), যশ দয়াল (৫ কোটি)।
দিল্লি ক্যাপিটালস:অক্ষর প্যাটেল (১৬.৫ কোটি), কুলদীপ যাদব (১৩.২৫ কোটি), ট্রিস্টান স্টাবস (১০ কোটি), অভিষেক পোরেল (৪ কোটি)।
কলকাতা নাইট রাইডার্স:রিংকু সিং (১৩ কোটি), বরুণ চক্রবর্তী (১২ কোটি), সুনীল নারাইন (১২ কোটি), আন্দ্রে রাসেল (১২ কোটি), হর্ষিত রানা (৪ কোটি), রমনদীপ সিং (৪ কোটি)।
লক্ষ্ণৌ সুপার জায়ান্টস:নিকোলাস পুরান (২১ কোটি), রবি বিষ্ণয় (১১ কোটি), মায়াঙ্ক যাদব (১১ কোটি), মহসিন খান (৪ কোটি), আয়ুশ বাদোনি (৪ কোটি)।
সানরাইজার্স হায়দরাবাদ:প্যাট কামিন্স (১৮ কোটি), অভিষেক শর্মা (১৪ কোটি), নীতিশ রেড্ডি (৬ কোটি), হাইনরিখ ক্লাসেন (২৩ কোটি), ট্রাভিস হেড (১৪ কোটি)।
গুজরাট টাইটানস:রশিদ খান (১৮ কোটি), শুবমান গিল (১৬.৫ কোটি), সাই সুদর্শন (৮.৫ কোটি), রাহুল তেওয়াতিয়া (৪ কোটি), শাহরুখ খান (৪ কোটি)।
পাঞ্জাব কিংস:শশাঙ্ক সিং (৫.৫ কোটি), প্রভসিমরন সিং (৪ কোটি)।
রাজস্থান রয়্যালস:সঞ্জু স্যামসন (১৮ কোটি), যশস্বী জয়সোয়াল (১৮ কোটি), রিয়ান পরাগ (১৪ কোটি), ধ্রুব জুরেল (১৪ কোটি), শিমরন হেটমায়ার (১১ কোটি), সন্দীপ শর্মা (৪ কোটি)।
দলগুলোর আগ্রহের ভিত্তিতে নিলামে সবচেয়ে কাঙ্ক্ষিত খেলোয়াড়দের একটা তালিকা করা হয়েছে। তাঁদের বলা হচ্ছে মার্কি খেলোয়াড়। এবার নিলামে মার্কি খেলোয়াড়দের দুটি সেট করা হয়েছে। প্রতি সেটে থাকছেন ৬ জন খেলোয়াড়।
সবার আগে নিলামে উঠবেন মার্কি খেলোয়াড়েরা। তারপর এরই মধ্যে যাঁদের আন্তর্জাতিক ক্রিকেটে অভিষেক হয়েছে, তাঁদের নিজ নিজ বিশেষত্ব অনুযায়ী ভাগ করে নিলামে তোলা হবে, যেমন ব্যাটসম্যান, অলরাউন্ডার, উইকেটকিপার-ব্যাটসম্যান, ফাস্ট বোলার, স্পিনার। এরপর একইভাবে এখনো আন্তর্জাতিক ক্রিকেটে অভিষেকের অপেক্ষায় থাকা খেলোয়াড়দের তোলা হবে নিলামে। ৫৭৪ জনের নিলাম শেষ হলে দলগুলো অবিক্রীত খেলোয়াড়দের মধ্য থেকে কাঙ্ক্ষিত খেলোয়াড়দের একটা তালিকা দেবে। সেই তালিকায় থাকা খেলোয়াড়দের আবার নিলামে তোলা হবে।
সর্বশেষ আসরে একই দলে ছিলেন, এমন খেলোয়াড়দের মধ্যে সর্বোচ্চ ৬ জনকে রাখতে পেরেছে ফ্র্যাঞ্চাইজিগুলো। এই ৬ জনের মধ্যে সর্বোচ্চ ৫ জন এরই মধ্যে আন্তর্জাতিক ক্রিকেট খেলা (ক্যাপড), সর্বোচ্চ ২ জন আন্তর্জাতিক ক্রিকেটে অভিষেকের অপেক্ষায় থাকা (আনক্যাপড) খেলোয়াড়।
এই ছয়জন খেলোয়াড়কে ধরে রাখার পদ্ধতি দুটি। একটি হচ্ছে নিলামের আগে সরাসরি চুক্তি করা। আরেকটি রাইট টু ম্যাচ (আরটিএম) কার্ড ব্যবহার করা। প্রশ্ন হচ্ছে, আরটিএম কার্ড কীভাবে ব্যবহার করতে হবে?
পুরোনো ফ্র্যাঞ্চাইজি ছেড়ে দেওয়ার পর কোনো খেলোয়াড় নিলামে গেলে তাঁকে বিভিন্ন দল বিড করে। বিডিং শেষ হওয়ার পর পুরোনো ফ্র্যাঞ্চাইজিকে জিজ্ঞাসা করা হবে যে তারা এই খেলোয়াড়ের জন্য আরটিএম কার্ড ব্যবহার করতে চায় কি না। সেই দল চাইলে তখন নিলামে যত সর্বোচ্চ দাম উঠেছিল, একই দামে ওই খেলোয়াড়কে কিনে নিতে পারবে।
উদাহরণ হিসেবে বলা যায়, ২০২৫ আইপিএলের জন্য বাংলাদেশের মোস্তাফিজুর রহমানকে ছেড়ে দিয়েছে চেন্নাই সুপার কিংস। এখন ধরা যাক, মোস্তাফিজ নিলামে ওঠার পর তাঁর জন্য মুম্বাই সর্বোচ্চ ২ কোটি দাম বলল। এখন চেন্নাই চাইলে আরটিএম কার্ড ব্যবহার করে সেই ২ কোটি দামে আবার মোস্তাফিজকে কিনে নিতে পারবে।
এ ক্ষেত্রে পুরোনো ফ্র্যাঞ্চাইজি যদি কোনো খেলোয়াড়ের জন্য আরটিএম কার্ড ব্যবহার করতে চায়, তখন সর্বোচ্চ বিড করা ফ্র্যাঞ্চাইজিটিকে তাদের বিড বাড়ানোর জন্য আরেকটা সুযোগ দেওয়া হবে। পুরোনো ফ্র্যাঞ্চাইজি যদি তারপরও খেলোয়াড়কে কিনতে চায়, তাহলে সেই বাড়তি বিডের দামেই কিনতে হবে।
এর বাইরে পুরোনো কোনো খেলোয়াড়কে নিয়মিত বিডিং প্রক্রিয়ায় অন্য দলগুলোর সঙ্গে অংশ নিয়েও কেনা যাবে। তখন তারা ধরে রাখা খেলোয়াড়ের কোটায় পড়বেন না।

=== ১৪ ঘণ্টার ব্যবধানে মৃত্যু, শেষ হলো ৬০ বছরের দাম্পত্য ===
দীর্ঘ ৬০ বছরের দাম্পত্য জীবন ১৪ ঘণ্টার ব্যবধানে সমাপ্ত হলো। গত মঙ্গলবার সন্ধ্যা সাড়ে ছয়টার দিকে রাজবাড়ী সদর হাসপাতালে চিকিৎসাধীন অবস্থায় মারা যান স্ত্রী জাহানারা বেগম (৭৫)। শোকে কাতর স্বামী আবদুল কাদের শেখ (৮৫) মারা যান পরের দিন গতকাল বুধবার সকাল সোয়া আটটার দিকে। পরে একসঙ্গে জানাজা শেষে একই কবরস্থানে পাশাপাশি স্বামী-স্ত্রীকে দাফন করা হয়েছে।
এমন ঘটনায় রাজবাড়ী সদর উপজেলার আলীপুর ইউনিয়নের আলাদিপুর ১ নম্বর কলোনি সরকারি আশ্রয়ণ প্রকল্পের বাসিন্দারা শোকাহত হয়ে পড়েছেন। ভূমিহীন আবদুল কাদের শেখ ও জাহানারা বেগম দম্পতি সরকারি এই আশ্রয়ণ প্রকল্পের ঘরে বসবাস করতেন। আবদুল কাদের শেখ রিকশা চালিয়ে জীবিকা নির্বাহ করতেন।
মৃত আবদুল কাদের শেখের ভাতিজা আলীপুর ইউনিয়ন পরিষদের ৩ নম্বর ওয়ার্ডের সদস্য আব্বাস আলী প্রধান প্রথম আলোকে বলেন, ‘আমার ফুফা ও ফুফুর ৬০ বছরের সংসারজীবনে অনেক মিল-মহব্বত ছিল। ফুফুর মৃত্যুর খবর শোনার পর ফুফা চিৎকার দিয়ে বলছিলেন, “তুমি আমাকে ছেড়ে চলে গেলা, আমিও তোমার কাছে আসতেছি।” পরের দিন সকালে স্ত্রীর মরদেহ দেখার আগেই তিনিও মারা যান। সবাই তাঁদের জন্য দোয়া করবেন।’
স্বজন ও স্থানীয় সূত্রে জানা যায়, বার্ধক্যের নানা জটিলতায় অসুস্থ হয়ে রাজবাড়ী সদর হাসপাতালে চিকিৎসাধীন ছিলেন জাহানারা বেগম। মঙ্গলবার সন্ধ্যায় তিনি মারা যান। স্ত্রীর মৃত্যুর সংবাদ শুনে ভেঙে পড়েন আবদুল কাদের। গতকাল সকালে পরিবারের লোকজন জাহানারার মরদেহ তাঁকে শেষবারের মতো দেখানোর জন্য আনার প্রস্তুতি নিচ্ছিলেন। এর আগেই সকাল সোয়া আটটার দিকে আশ্রয়ণ প্রকল্পের ঘরে আবদুল কাদের মারা যান। পরে গতকাল বেলা দুইটার পর আলাদিপুর ১ নম্বর কলোনি হাফিজিয়া মাদ্রাসা ও এতিমখানা মাঠে স্বামী-স্ত্রীর একসঙ্গে জানাজা হয়। জানাজা শেষে আলাদিপুর ১ নম্বর কলোনি আশ্রয়ণ প্রকল্পসংলগ্ন কবরস্থানে পাশাপাশি কবরে স্বামী-স্ত্রীকে দাফন করা হয়।
প্রতিবেশী খোরশেদ আলম বলেন, বেঁচে থাকতে এই দম্পতি সব সময় কামনা করতেন তাঁদের মৃত্যু যেন একসঙ্গে হয়, পাশাপাশি কবরে থাকতে পারেন। আল্লাহ তাঁদের ইচ্ছা পূরণ করেছেন।
আলীপুর ইউনিয়ন পরিষদের (ইউপি) চেয়ারম্যান আবু বক্কার ছিদ্দিক বলেন, স্বামী-স্ত্রীর একই দিনে স্বাভাবিক মৃত্যু তেমন দেখা যায় না। স্ত্রী, একমাত্র ছেলে, ছেলের বউ ও নাতিদের নিয়ে তাঁদের সংসার ছিল।

=== পাকিস্তানের রাজনীতিতে ইমরান খানের ‘ফাইনাল কল’ ===
২৪ নভেম্বর পিটিআইয়ের প্রধান ইমরান খান ‘ফাইনাল কল’ দিয়েছেন। ইসলামাবাদে তাঁর কর্মী–সমর্থকেরা ‘ছিনিয়ে নেওয়া ম্যান্ডেট’, অন্যায় গ্রেপ্তার ও ২৬তম সাংবিধানিক সংশোধনীর বিরুদ্ধে প্রতিবাদে নামবেন রাজধানী ইসলামাবাদে।
তেহরিক-ই-ইনসাফের জনপ্রিয়তার একটি বড় কারণ হলো পাকিস্তান মুসলিম লীগ (এন) এবং পাকিস্তান পিপলস পার্টি সরকারের ব্যর্থতা এবং দুর্বল কর্মক্ষমতা। এ সমস্যাটি ইমরান খানের নিজেরও ছিল। তিনি দ্রুত জনপ্রিয়তা হারাচ্ছিলেন তাঁর সাড়ে তিন বছরের সরকারের সময়, বিশেষ করে পাঞ্জাবে। ২০২২ সালের মার্চ মাসে তাঁর বিরুদ্ধে ‘অনাস্থা’ প্রস্তাব আনা হয়েছিল। অল্পের জন্য নতুন জীবন পেয়েছিল তাঁর সরকার।
২০২২ সালের এপ্রিল থেকে ২০২৪ সালের নভেম্বরের মধ্যে রাজনীতির অক্ষ আর বদলায়নি। মিডিয়ার ৮০ শতাংশ খবর ও মন্তব্য শুধু খান সাহেবকে নিয়েই হতো। গত ৮ ফেব্রুয়ারির ফলাফল বাদ দিয়ে, দলভিত্তিক নির্বাচনে ‘স্বাধীন’ যত প্রার্থী জিতেছেন, তাঁর ৯০ শতাংশের সম্পর্ক ছিল পিটিআইয়ের সঙ্গে। আমি আমার গণতান্ত্রিক বন্ধুদের জিজ্ঞাসা করি, যদি পিটিআই তাদের নির্বাচনী প্রতীক বরাদ্দ পেত, তাহলে ফলাফল কী হতো?
যাহোক, ইমরানের জনপ্রিয়তা সত্ত্বেও কী কারণে পিটিআই এখনো একটি সফল প্রতিবাদ আন্দোলন শুরু করতে ব্যর্থ হয়েছে, কেন খান সাহেবকে ‘ফাইনাল কল’ দিতে হয়েছে, তা ভেবে দেখার মতো একটি ব্যাপার। আর তা তাঁর নিজের দলেরও ভেবে দেখা প্রয়োজন। এই কল তো তাঁর দলের জন্য চ্যালেঞ্জ; আর ইমরান খানের নিজের জন্যও বড় ঝুঁকি।
পিটিআইকে এই আন্দোলনে ‘একা’ মনে হচ্ছে কেন? ইমরান খান নিজেও ‘বিচ্ছিন্নতার শিকার’। আর তা তাঁর কৌশলের কারণে। একদিকে তিনি নিজেই একটি ছয়-দলীয় জোট গঠন করেছেন। কিন্তু ‘ফাইনাল কল’ দেওয়ার আগে কোনো দলকে বিশ্বাস করেননি, আলাপ করেননি। তাঁর সেসব জোটের নেতারা কোথায়? এসব নিয়ে পিটিআই নীরব কেন? খানের বিচ্ছিন্নতার আরেকটি কারণ আছে।
এই কঠিন সময়ে তাঁর অনেক বিশ্বস্ত সহকর্মী তাঁকে ছেড়ে গেছেন। সম্ভবত এ কারণে যে তিনি নিজে যাঁদের মনোনীত করে উঁচু পদে বসিয়েছেন, তাঁদেরও তিনি আর বিশ্বাস করেন না। আজ তাঁর স্ত্রী বুশরা বিবি এবং বোন কার্যত রাজনীতিতে প্রবেশ করেছেন। বোন আলেমা খান দলের কোনো পদে না থাকা সত্ত্বেও ‘ফাইনাল কল’ ঘোষণা করেছেন।
অন্যদিকে সরকারের সবচেয়ে বড় ঝামেলা হচ্ছে তার ‘সুনাম’ নিয়ে সমস্যা।  যাহোক, এটা তো আর ২০১৪ নয়, যদিও তখনো মুসলিম লীগ (এন) সরকার ছিল। প্রধানমন্ত্রী ছিলেন নওয়াজ শরিফ।
ইমরান খান ১২৬ দিন ডি চকে অবস্থান ধর্মঘটে বসেছিলেন। শেষে একটি বিচার বিভাগীয় কমিশনের মাধ্যমে ঝামেলা শেষ হয়েছিল। সর্বোপরি ওই সময় যে অবস্থান ধর্মঘটে কোনো বাধা দেওয়া হয়নি, তার কারণ কী? এর কারণ কি এই যে সে সময় আসল ক্ষমতাধরদের সমর্থন ইমরান খানের সঙ্গে ছিল? নাকি ৯ মের ঘটনা?
১৭ মাস হয়ে গেল। মামলাগুলো এগোনোর নামই নিচ্ছে না। মামলাগুলো নিয়ে আজও রাজনীতি করা হচ্ছে। তবে খোদ সেনাবাহিনীর মধ্যেই অনেক অফিসারের বিরুদ্ধে ব্যবস্থা নেওয়া হয়েছে। আইএসআইয়ের সাবেক প্রধান জেনারেল ফয়েজ হামিদের বিরুদ্ধেও তদন্ত হচ্ছে। শাস্তিমূলক ব্যবস্থা আসন্ন।
এমন অবস্থায় ইমরান ও পিটিআইয়ের প্রতিবাদ বর্তমান সরকারের চেয়ে বেশি আসল ক্ষমতাধরদের বিরুদ্ধে বলে মনে হচ্ছে। অবশ্য সংবাদপত্রের প্রতিবেদন অনুযায়ী ক্ষমতাধরেরা কোনো ধরনের আলোচনা করতে প্রস্তুত নয়।
যেকোনো প্রতিবাদ আন্দোলনে কয়েকটি বিষয় খুবই গুরুত্বপূর্ণ। সংগঠন, ঐক্য, আদর্শ, আবেগ, কৌশল, নিজের প্রতিপক্ষের শক্তি মূল্যায়ন, সমর্থক ও কর্মীদের বিপুল সংখ্যায় রাস্তায় নামানো, গ্রেপ্তারের ক্ষেত্রে আইনি পদক্ষেপে দলের আইনি অংশের ভূমিকা, আলোচনার ক্ষেত্রে নমনীয়তা দেখানো এবং আলোচনার সফলতা বা ব্যর্থতা নিয়ে মূল্যায়ন।
এই মুহূর্তে এমন এক সময়ে প্রতিবাদের ডাক দেওয়া হয়েছে, যখন রাষ্ট্র ও সরকারের সুস্পষ্ট নীতি হলো গ্রেপ্তার এবং সব উপায়ে ‘বিক্ষোভ’ দমন ও ইসলামাবাদকে কোনো রকম আন্দোলনকারীদের কাছ থেকে আলাদা করে রাখা।
এখন যদি সড়ক-মহাসড়কে ধরনা দেওয়া হয়, তাহলে এই ঠান্ডা ও ধোঁয়াশাচ্ছন্ন আবহাওয়ায় তা সহজ হবে না। ২০১৪ সালের অবস্থান ধর্মঘটের মতো এখন পরিস্থিতি সুবিধাজনক নয়। সরকার বা আইন প্রয়োগকারী সংস্থার অত্যধিক শক্তি প্রয়োগ বিষয়টিকে আরও খারাপ করে তুলতে পারে। তেহরিক-ই-ইনসাফ যদি অস্বাভাবিক রকম শক্তি দেখাতে ব্যর্থ হয়, তবে আগামী সময়ে তার জন্য আরও কঠিন হয়ে যাবে।
এমন এক পরিস্থিতিতে ইমরানের ‘রাজনৈতিক বিচ্ছিন্নতা’ তাঁর ক্ষতি করতে পারে। জোটের পক্ষ থেকে এই ‘কল’ ঘোষণা করা হলে ভালো হতো। এ লক্ষ্যেই তো জোট গঠন করা হয়েছিল। এই প্রতিবাদে যদি জামায়াতে উলামায়ে ইসলাম আর আর জামায়াতে ইসলামী জড়িত থাকত, তাহলে এই প্রতিবাদকে ‘একক চেষ্টা’ বলা যেত না।
ইমরান হয়তো তাঁর ভোটার ও সমর্থকদের কাছ থেকে আশা করছেন যে তাঁরা ৮ ফেব্রুয়ারির মতো পথে বের হয়ে আসবেন। ইমরান খান আসল ক্ষমতাধরদের সঙ্গে ‘আলোচনার’ দরজা বন্ধ করেননি। কিন্তু সমস্যা হলো ওপাশ থেকে কেউ দরজা খুলতে আসছে না।
তবে পিটিআইয়ের অনেক নেতা মনে করেন, পূর্ণ প্রস্তুতির পর ঘোষণা দিলে ভালো হতো। তবে যাঁরা ‘মারো নয়তো মরো’ স্লোগানের পক্ষপাতী তাঁরা আবার চিন্তিত যে দলের মধ্যে যেসব গুপ্তচর আছেন, তাঁরা কখন পরিকল্পনা ফাঁস করে দেন, তার কোনো ঠিক নেই। গুরুত্বপূর্ণ নেতা অনেকে এই দ্বিতীয় দৃষ্টিভঙ্গির সঙ্গে একমত বলে মনে হয়। এসব কারণেই ইমরান খান এখন তাঁর স্ত্রী বুশরা ও বোন আলেমার ওপর রাজনৈতিকভাবে বেশি নির্ভর করতে শুরু করেছেন বলে মনে হয়।
অনেকে ইমরানের এই রাজনৈতিক কৌশলের সমালোচনা করেছেন। সব সময় রাজনীতিতে পরিবারপ্রথার সমালোচনা করে এখন নিজেই সেদিকে এগোচ্ছেন ইমরান। ২৪ নভেম্বরে ফাইনাল কলের ফলাফল দেখে জানা যাবে ইমরান খানের সমালোচকেরা কতটা সঠিক। ইমরান খানের দীর্ঘ সাজা হলে বিবি বুশরা বা বোন আলিমার ভূমিকা গুরুত্বপূর্ণ হবে। যেমন হয়েছিল ১৯৭৮ সালে বেগম নুসরাত ভুট্টো বা জেনারেল মোশাররফের আমলে বেগম কুলসুম নওয়াজের। কেউ বিশ্বাস করুক বা না করুক, পিটিআইয়ে পরিবারপ্রথা আছে বলেই মনে হচ্ছে।
দক্ষিণ এশিয়ার গণতন্ত্র ও রাজনীতিতে জনপ্রিয় নেতাদের হত্যা বা চুপ করিয়ে দেওয়ার ইতিহাস আছে। এসব কারণেই দলের চেয়ে পরিবারের প্রতি মানুষের সহানুভূতি বেশি। এমন এক সময়ে, যখন পিটিআইয়ের নেতা–কর্মীদের চারপাশে বৃত্ত সংকুচিত করা হচ্ছে, তখন ‘ফাইনাল কল’ দিয়ে ইমরান খান তাঁর সমর্থকদের কাছ থেকে ৮ ফেব্রুয়ারির মতো প্রতিক্রিয়া আশা করছেন। তা যদি ব্যর্থ হয়, তাহলে স্ত্রী-বোনের ভূমিকা বাড়তে পারে। দলের লোকেরা যখন বিক্রি হয়ে যান, তখন পরিবারের ওপর নির্ভর করা ছাড়া ইমরান খানের উপায় কী?
মাজহার আব্বাসসাংবাদিক, জিওটিভির বিশ্লেষকজংগ থেকে নেওয়া, উর্দু থেকে অনুবাদ জাভেদ হুসেন

=== আনুপাতিক নির্বাচন নিয়ে যেসব প্রশ্নের উত্তর জানা প্রয়োজন ===
দেশে আনুপাতিক নির্বাচন নিয়ে জোরালো আলোচনা হচ্ছে। এটা উৎসাহব্যঞ্জক। অমর্ত্য সেনের মতে, গণ-আলোচনার মাধ্যমে গৃহীত সিদ্ধান্তের ভিত্তিতে দেশ পরিচালিত হওয়াই গণতন্ত্রের মূল কথা। আপাতদৃষ্টিতে প্রতীয়মান হচ্ছে, দেশের অধিকাংশ রাজনৈতিক দল আনুপাতিক নির্বাচনের পক্ষে অবস্থান ঘোষণা করেছে। তবে কিছু দল এ বিষয়ে এখনো সম্মত হয়নি। দেশের বুদ্ধিজীবীদের বেশির ভাগ আনুপাতিক নির্বাচন সমর্থন করেছেন। তবে এ বিষয়ে কিছু দ্বিমতও প্রকাশিত হয়েছে। সুতরাং এ বিষয়ে আরও আলোচনা প্রয়োজন।
আনুপাতিক নির্বাচনের বহু ধরন আছে। অবস্থাভেদে বিভিন্ন দেশে এটা সুনির্দিষ্ট রূপ গ্রহণ করতে পারে। আনুপাতিক নির্বাচনের সাফল্য বহুলাংশে নির্ভর করে এই সুনির্দিষ্টকরণের সঠিকতার ওপর। পরিস্থিতির পরিবর্তনের কারণে একই দেশের জন্য এই সুনির্দিষ্টকরণ বিবর্তিত হতে পারে। সুতরাং এটা ভালো যে আনুপাতিক নির্বাচনের আলোচনা সাধারণ ধরন থেকে ক্রমেই এর সুনির্দিষ্ট রূপের ওপর নিবদ্ধ হচ্ছে।
কেউ কেউ উল্লেখ করেছেন যে উন্নত দেশগুলোতে সফল হলেও অনেক উন্নয়নশীল দেশে আনুপাতিক নির্বাচন সফল হয়নি। এ ক্ষেত্রে সংগত কারণেই প্রতিবেশী শ্রীলঙ্কা ও নেপালের প্রসঙ্গ এসেছে। তবে যেটা মনোযোগ পায়নি, তা হলো এই উভয় দেশেই আনুপাতিক নির্বাচনের প্রয়োগের মাত্রা ও ধরন দুর্বল।
শ্রীলঙ্কা মূলত রাষ্ট্রপতিশাসিত সরকার। সেখানে রাষ্ট্রপতি একাধারে রাষ্ট্র ও সরকারের প্রধান। তিনি সংসদে নিজ দলের সদস্যদের নিয়ে একটি মন্ত্রিসভা গঠন করেন। প্রধানমন্ত্রী হন রাষ্ট্রপতির ডেপুটি বা সহকারী।
শ্রীলঙ্কায় রাষ্ট্রপতি পার্লামেন্টের অধিবেশন আহ্বান, স্থগিত ও সমাপ্ত ঘোষণা করতে পারেন। তিনি নির্বাচনের এক বছর অতিক্রান্ত হওয়ার পর যেকোনো সময় সংসদ বাতিলও ঘোষণা করতে পারেন। এ ধরনের ব্যবস্থায় আনুপাতিক নির্বাচনের জোরালো ভূমিকা আশা করা কঠিন। কারণ, এই ব্যবস্থা সংসদের নির্বাচনের জন্য।
এটা ঠিক যে শ্রীলঙ্কার সংসদ একধরনের আনুপাতিক পদ্ধতিতে নির্বাচিত হয়। কিন্তু এই ধরনও দুর্বল। কারণ, সংসদের মোট ২২৫ জনের মধ্যে মাত্র ২৯ জন জাতীয়ভিত্তিক আনুপাতিক পদ্ধতিতে নির্বাচিত হন। বাকি ১৯৬ আসন দেশের ২২টি নির্বাচনী এলাকার মধ্যে বণ্টন করা হয়; অর্থাৎ গড়ে মাত্র ৯টি আসন।
এত ক্ষুদ্র পরিধিতে প্রয়োগ হলে আনুপাতিক নির্বাচন তার কার্যকারিতা হারায়। সুতরাং একদিকে রাষ্ট্রপতিশাসিত সরকার ও অন্যদিকে সংসদ নির্বাচনে অত্যন্ত ক্ষুদ্র পরিধিতে প্রয়োগ—এই দুই কারণে শ্রীলঙ্কার উদাহরণ দিয়ে বাংলাদেশের জন্য আনুপাতিক নির্বাচনের উপযোগিতাকে প্রশ্নবিদ্ধ করা সংগত নয়।
নেপালের ক্ষেত্রেও একই কথা প্রযোজ্য। নেপাল রাষ্ট্রপতিশাসিত নয়। সুতরাং সেখানে আনুপাতিক নির্বাচনের সফল হওয়ার অনুকূল পরিস্থিতি ছিল। কিন্তু নেপালের দ্বিকক্ষবিশিষ্ট সংসদের মূল যে কক্ষ, যার নাম ‘প্রতিনিধি সভা’।
প্রতিনিধি সভায় মোট ২৭৫ জন সদস্যের মধ্যে ১৬৫ জন (৬০ শতাংশ) বাংলাদেশের মতো আসনভিত্তিক অর্থাৎ সরল সংখ্যাগরিষ্ঠতানির্ভর; ‘উইনার টেকস অল’ (বিজয়ী কর্তৃক সব পাওয়া) পদ্ধতিতে নির্বাচিত হন। নেপালের যে ৭টি ৫৫০ সদস্যবিশিষ্ট ‘প্রাদেশিক অ্যাসেম্বলি’, সেগুলোরও ৩৩০ জন (৬০ শতাংশ) সদস্য একই পদ্ধতিতে নির্বাচিত হন।
সর্বোপরি ‘জাতীয় অ্যাসেম্বলি’ নামক উচ্চকক্ষ নির্বাচিত হয় প্রতিনিধি সভার সদস্য, প্রাদেশিক অ্যাসেম্বলির সদস্য এবং ৭৫৩টি স্থানীয় সরকারের প্রধান ও উপপ্রধান নিয়ে গঠিত ‘নির্বাচকমণ্ডলী’র (কলেজিয়াম) ভোটে। সুতরাং নেপালেও সামগ্রিকভাবে সরকার গঠনে আনুপাতিক পদ্ধতির পরিবর্তে ‘উইনার টেকস অল’ পদ্ধতির ভূমিকাই মুখ্য। ফলে নেপালের অভিজ্ঞতা দিয়েও বাংলাদেশের জন্য আনুপাতিক নির্বাচনের উপযোগিতা প্রশ্নবিদ্ধ করা ঠিক নয়। কিন্তু আনুপাতিক নির্বাচন ছাড়া রাজনৈতিক দলগুলোর অভ্যন্তরেও গণতন্ত্র প্রসারের উপায় বের করা কঠিন।
নির্বাচনব্যবস্থা হিসেবে আনুপাতিক নির্বাচন যে ‘উইনার টেকস অল’ পদ্ধতির নির্বাচনের চেয়ে উন্নত—এ বিষয়ে কোনো সন্দেহ নেই। তা না হলে উন্নত বিশ্বের ৭০ শতাংশের বেশি দেশ এই পদ্ধতি অনুসরণ করত না। আগে যেসব উন্নত দেশ ‘উইনার টেকস অল’ পদ্ধতির নির্বাচন অনুসরণ করত, সেগুলো (যেমন নিউজিল্যান্ড) ক্রমেই আনুপাতিক নির্বাচন গ্রহণ করেছে।
খোদ যুক্তরাজ্যে স্কটল্যান্ডের পার্লামেন্ট এবং উত্তর আয়ারল্যান্ড ও ওয়েলসের অ্যাসেম্বলি নির্বাচনের জন্য আনুপাতিক পদ্ধতি গ্রহণ করেছে। জার্মানি ক্রমেই মিশ্র থেকে আনুপাতিক নির্বাচনের দিকে ঝুঁকছে। তবে উন্নত দেশের জন্য উপযোগী হলেও বাংলাদেশের জন্য এই পদ্ধতি উপযোগী কি না, তা একটি ন্যায়সংগত প্রশ্ন। এই প্রশ্নের উত্তরে কয়েকটি বিষয় বিবেচনা করতে হবে।
প্রথমত, উন্নয়নশীল বিশ্বের প্রায় ৫৫ শতাংশ দেশ আনুপাতিক নির্বাচনের পদ্ধতি গ্রহণ করেছে। সুতরাং কেবল কম সফল দেশের উদাহরণে সীমাবদ্ধ না থেকে সফল উদাহরণের প্রতিও দৃষ্টি আকর্ষণ করা প্রয়োজন।
অনেক দেশ আনুপাতিক ব্যবস্থার আংশিক প্রয়োগ সত্ত্বেও সফল হয়েছে। একইভাবে যেসব উন্নয়নশীল দেশ ততটা সফল হয়নি, সেগুলো সম্পর্কে ভাসা-ভাসা মন্তব্য বা খণ্ডিত বিশ্লেষণে সীমাবদ্ধ থাকা উচিত হবে না; আনুপাতিক নির্বাচন পদ্ধতি কেন সফল হয়নি, তা অনুসন্ধান করা বরং বেশি উপকারী হবে।
দ্বিতীয়ত, বাংলাদেশের জনগণ গণতন্ত্রের প্রতি যে অনুরাগ প্রদর্শন করেছেন এবং গণতন্ত্র অর্জনের জন্য আত্মত্যাগের নিদর্শন দেখিয়েছেন, তা গোটা উন্নয়নশীল বিশ্বে বিরল। কাজেই এ দেশের জনগণ উন্নত মানের গণতন্ত্র চর্চায় অন্য অনেক দেশের চেয়ে বেশি সফল হবে, তা আশা অসংগত নয়।
তৃতীয়ত, অনন্য অনেক দেশের তুলনায় বাংলাদেশের জনগণের মধ্যে জনমিতিগত পার্থক্য কম এবং ভৌগোলিকভাবে তাঁরা অত্যন্ত ঘনিষ্ঠভাবে বা কাছাকাছি অবস্থান করেন। কাজেই বাংলাদেশে আনুপাতিক নির্বাচনের সাফল্য সম্পর্কে আশাবাদী হওয়ার যথেষ্ট বস্তুগত ভিত্তি রয়েছে।
তবে এই সাফল্যের জন্য প্রয়োজন বাংলাদেশের জন্য আনুপাতিক নির্বাচন পদ্ধতির সঠিক সুনির্দিষ্টকরণ। এ বিষয়ে সম্প্রতি প্রকাশিত আনুপাতিক নির্বাচন—কী এবং কেন শীর্ষক বইয়ে আমি বিস্তারিত আলোচনা উপস্থিত করেছি। এখানে সংক্ষেপে তার কয়েকটি বিষয় উল্লেখ করা যেতে পারে।
প্রথমত, আনুপাতিক নির্বাচনের বহু বৈচিত্রপূর্ণ রূপ থাকলেও বাংলাদেশে এর একটি সরল রূপ দিয়ে শুরু করা শ্রেয় হবে। ক্রমেই যখন বাংলাদেশের জনগণ এই নতুন নির্বাচনব্যবস্থার সঙ্গে অভ্যস্ত হয়ে উঠবেন এবং তাদের শিক্ষা ও সংস্কৃতির মান উন্নত হবে, তখন সেটার সঙ্গে সংগতি রেখে এই ব্যবস্থার আরও ‘বিদগ্ধ’ রূপে উত্তরণ সম্ভব হতে পারে।
শুরুতে ‘বদ্ধতালিকা’ ভিত্তিক আনুপাতিক নির্বাচন পদ্ধতি নিয়েই অগ্রসর হওয়া যেতে পারে। এই পদ্ধতিতে ভোটাররা অপরিবর্তনীয় পার্টি তালিকার ভিত্তিতেই ভোট দেবেন; তবে দলগুলো যাতে দলের ভেতরে স্বচ্ছ, গণতান্ত্রিক প্রক্রিয়ায় স্বীয় প্রার্থীর তালিকা নির্ধারণ করে, সেটার ওপর জোর দিতে হবে।
সেই লক্ষ্যে নির্বাচন কমিশনকে প্রয়োজনীয় বিধিমালা জারি ও তার বাস্তবায়ন করতে হবে। কেউ কেউ বলতে পারেন যে বাংলাদেশের রাজনৈতিক দলগুলোর ভেতরে গণতন্ত্রের অনুপস্থিতির কারণে আনুপাতিক নির্বাচন প্রবর্তিত হলে দলীয় প্রার্থীর তালিকা নির্ধারণের সুযোগে দলীয় নেতৃত্বের ক্ষমতা ও দলের ভেতর স্বৈরতন্ত্র বৃদ্ধি পাবে।
কিন্তু বিষয়টিকে উল্টোভাবেও দেখা যেতে পারে। দলীয় প্রার্থী তালিকা নির্ধারণ প্রক্রিয়া দলের ভেতর গণতন্ত্র প্রসারের জন্য সুযোগ সৃষ্টি করবে ও তার ব্যবহার করতে হবে। এ ছাড়া দলগুলোর ভেতর গণতন্ত্র প্রসারের উপায় বের করা কঠিন।
দ্বিতীয়ত, বাংলাদেশে সংসদ সদস্যরা এযাবৎ এক দ্বৈত ভূমিকা পালন করে এসেছেন। একদিকে তাঁরা জাতীয় পরিধির নীতি ও আইন প্রণয়ন করেছেন। এটা তাঁদের ‘জাতীয় ভূমিকা’।
অন্যদিকে আসনভিত্তিক হওয়ায় তাঁরা স্বীয় এলাকার জনগণের দাবিদাওয়া ও অভিমত-সুপারিশ জাতীয় অঙ্গনে বা সংসদে পেশ করেছেন। এটা তাঁদের ‘স্থানীয় ভূমিকা’। আনুপাতিক নির্বাচনে সংসদ সদস্যদের স্থানীয় ভূমিকা লোপ পাবে, কারণ, তাঁরা আসনভিত্তিক হবেন না। ফলে একটি শূন্যতার সৃষ্টি হবে। এই শূন্যতা পূরণ করা আনুপাতিক নির্বাচন প্রবর্তনের একটি সহগামী গুরুত্বপূর্ণ পদক্ষেপ হতে হবে।
এটা সন্তোষজনক বিষয় যে আনুপাতিক নির্বাচনের মাধ্যমে সংসদ সদস্যদের ‘স্থানীয় ভূমিকা’র অবসানের ফলে স্থানীয় সরকারের ভূমিকা এমনিতেই বৃদ্ধি পাবে। তবে এটুকুই পর্যাপ্ত হবে না।
স্থানীয় সরকারের প্রতিনিধিদের জাতীয় অঙ্গনে বক্তব্য রাখার সুযোগ সৃষ্টি করতে হবে। সে জন্য ৬৪টি জেলা পরিষদ ও ৪৯৫টি উপজেলা পরিষদের সভাপতিদের নিয়ে ‘জেলা-উপজেলা সভাপতি পরিষদ’ গঠন করা যেতে পারে। মোট ৫০১ সদস্যের এই পরিষদকে দেশের বাজেট আলোচনা ও অনুমোদনে ভূমিকা রাখার সুযোগ দেওয়া যেতে পারে।
এ ছাড়া রাষ্ট্রপতি ও সাংবিধানিক সংস্থাগুলো গঠনে সংসদে সৃষ্ট যেকোনো অচলাবস্থা নিরসনের ভূমিকাও এই পরিষদকে দেওয়া যেতে পারে। এভাবে দেশে জাতীয় সরকার ও স্থানীয় সরকারের মধ্যে একটা ভারসাম্য সৃষ্টি হবে এবং জাতীয় অঙ্গনে স্থানীয় জনগণের মতামত তুলে ধরার ক্ষেত্রে আনুপাতিক নির্বাচন সৃষ্ট শূন্যতা বহুলাংশে দূর হবে।
জাতীয় সংসদ ও স্থানীয় সরকার উভয়ের মেয়াদ চার বছর করা যেতে পারে এবং জাতীয় সংসদ নির্বাচনের দুই বছর পর সব পর্যায়ের স্থানীয় সরকার নির্বাচনের বিধান করা যেতে পারে।
লক্ষণীয়, কোনো কোনো রাজনৈতিক দল দ্বিকক্ষবিশিষ্ট সংসদের প্রস্তাব করেছেন। যেমন বিএনপির ৩১ দফা কর্মসূচির ৫ম দফায় ‘বিদ্যমান সংসদীয় ব্যবস্থার পাশাপাশি বিশেষজ্ঞ জ্ঞানের সমন্বয়ে রাষ্ট্র পরিচালনার লক্ষ্যে দেশের বিশিষ্ট নাগরিক, প্রথিতযশা শিক্ষাবিদ, পেশাজীবী, রাষ্ট্রবিজ্ঞানী, সমাজবিজ্ঞানী ও প্রশাসনিক অভিজ্ঞতাসম্পন্ন ব্যক্তিদের সমন্বয়ে সংসদে “উচ্চকক্ষবিশিষ্ট আইনসভা” প্রবর্তন করার কথা বলা হয়েছে।’(যুগান্তর, ১৩ জুলাই ২০২৪)
প্রস্তাবিত এই ‘কক্ষের’ প্রয়োজনীয়তা, অবস্থান, ভূমিকা ও গঠনের প্রক্রিয়া পরিষ্কার নয়। তবে ওপরে প্রস্তাবিত ‘জেলা-উপজেলা সভাপতি পরিষদ’ ক্রমেই একটি ‘দ্বিতীয় কক্ষ’ হিসেবে আবির্ভূত হতে পারে। সেক্ষেত্রে আনুপাতিক পদ্ধতির মূল সংসদের সঙ্গে আসনভিত্তিক প্রতিনিধিত্বসম্পন্ন একটি কক্ষের সমন্বয় ঘটবে এবং বিএনপির প্রস্তাবিত দ্বিকক্ষের প্রয়োজনীয়তা বহুলাংশে পূরণ হবে।
নির্বাচিত সরকার–পরবর্তী সময় দ্বিকক্ষ বিষয়ে সিদ্ধান্ত ও সংবিধানের প্রয়োজনীয় সংশোধনী আনতে পারে। তবে আনুপাতিক নির্বাচন প্রবর্তনের জন্য সংবিধানের তেমন কোনো পরিবর্তনের প্রয়োজন নেই। অন্তর্বর্তী সরকারের একটি অধ্যাদেশের মাধ্যমেই এটা সম্ভব। আনুপাতিক নির্বাচনের খুঁটিনাটি সব বিষয় ‘জনপ্রতিনিধিত্ব আদেশ’ পরিবর্তনের মাধ্যমেই করা সম্ভব।
জুলাই-আগস্টের গণ-অভ্যুত্থানের মাধ্যমে শুধু একটি স্বৈরাচারী শাসনের অবসান নয়, দেশে একটি নতুন ধরনের রাজনীতির প্রত্যাশা সৃষ্টি হয়েছে। আরেকটি ‘উইনার টেকস অল’ পদ্ধতির নির্বাচন সেই প্রত্যাশা পূরণ করতে পারবে কি না, তা নিয়ে সন্দেহ-সংশয়ের যথেষ্ট অবকাশ রয়েছে।
আর কিছু না হোক, অন্তত আনুপাতিক পদ্ধতির নির্বাচন নতুন কিছু একটা দেখার প্রত্যাশা পূরণে সহায়ক হতে পারে। আশা করা যায় যে দেশের রাজনীতিবিদেরা তরুণ প্রজন্ম ও দেশবাসীকে এ ব্যাপারে নিরাশ করবেন না।
নজরুল ইসলামঅধ্যাপক, এশীয় প্রবৃদ্ধি গবেষণা ইনস্টিটিউট

=== গুগল থেকে ক্রোম ব্রাউজারকে আলাদা করতে চায় মার্কিন সরকার ===
যুক্তরাষ্ট্রের বিচার বিভাগ আনুষ্ঠানিকভাবে গুগলের আংশিক বিভক্তির প্রস্তাব দিয়েছে। এ প্রস্তাবে ক্রোম ব্রাউজারকে আলাদা প্রতিষ্ঠান হিসেবে বিক্রি করতে গুগলকে বাধ্য করার কথা বলা হয়েছে। গুগল তার সার্চ ইঞ্জিন ব্যবসার মাধ্যমে যুক্তরাষ্ট্রের অ্যান্টি ট্রাস্ট আইন লঙ্ঘন করেছে বলে এ প্রস্তাব দিয়েছে বিচার বিভাগ। যুক্তরাষ্ট্রের বিচার বিভাগ ও বেশ কিছু অঙ্গরাজ্যের অভিযোগের পরিপ্রেক্ষিতে অ্যান্টি ট্রাস্ট আইনের মাধ্যমে এমন শাস্তির মুখোমুখি হতে পারে গুগল। বিচার বিভাগের প্রস্তাব অনুমোদিত হলে গুগল একই সঙ্গে বিশাল অঙ্কের জরিমানার মুখোমুখি হবে। এ ছাড়া গুগলের অনেক পণ্য ও সেবার ওপর চাপ তৈরি হবে। গুগল নতুন প্রস্তাবের বিরুদ্ধে আপিল করবে বলে জানা গেছে।
দীর্ঘদিন ধরে গুগল ক্রোম ব্রাউজারকে ডিফল্ট সার্চ ইঞ্জিন হিসেবে ব্যবহার করছে। এতে অন্য সব সার্চ ইঞ্জিন প্রতিযোগিতার মুখে পড়ে বলে অভিযোগ উঠেছে। এ অভিযোগের ভিত্তিতেই গুগলের একচেটিয়া ব্যবসা বন্ধ করতে চান আদালত। যুক্তরাষ্ট্রের এক সরকারি আইনজীবী বলেন, নতুন প্রস্তাবের মাধ্যমে বাজারের প্রতিযোগিতার ব্যবধান বন্ধ করা যাবে। গুগলকে বিশেষ সুবিধা নেওয়া থেকে আটকানো যাবে। অ্যাপল, স্যামসাং ও অন্যান্য প্রযুক্তি প্রতিষ্ঠানের সঙ্গে গুগলের বহু বছর ধরে যেসব চুক্তি করেছে, সেসব একচেটিয়া চুক্তি বাতিল ও নিষিদ্ধ করতে চাচ্ছেন অভিযোগকারীরা। গুগলকে আগামী এক দশকের মধ্যে অন্য সব প্রতিদ্বন্দ্বী সার্চ ইঞ্জিনের সঙ্গে অনুসন্ধান ফলাফল ভাগাভাগির জন্যও চাপ দিচ্ছেন সরকারি কর্মকর্তারা। এ পদক্ষেপ কার্যকর হলে বিকল্প সার্চ ইঞ্জিন ব্যবহারের সমান সুযোগ বাড়বে।
অভিযোগকারী আইনজীবীরা আদালতকে গুগলকে নিয়ন্ত্রণের জন্য আরও কিছু বিধিনিষেধ আরোপ করার আহ্বান জানিয়েছেন। সার্চসংক্রান্ত ভবিষ্যতের সম্ভাব্য ক্ষতি রোধ করতে এসব বিধিনিষেধ গুরুত্বপূর্ণ বলে মনে করছেন তাঁরা। গুগল যেসব ওয়েবসাইট থেকে কৃত্রিম বুদ্ধিমত্তাসংক্রান্ত প্রশিক্ষণের জন্য তথ্য সংগ্রহ করে, তার নিয়ন্ত্রণ করার কথা বলা হচ্ছে। গত বছর এ মামলায় সাক্ষ্য দেন মাইক্রোসফটের প্রধান নির্বাহী কর্মকর্তা সত্য নাদেলা। গুগল এআই মডেলকে প্রশিক্ষণের জন্য ক্রোম থেকে বিভিন্ন তথ্য প্রতিদিন ব্যবহার করছে। তখন বিষয়টিকে তিনি এআইয়ে জন্য এমন আচরণ দুঃস্বপ্নের ভবিষ্যৎ তৈরি করছে বলে মন্তব্য করেন। মাইক্রোসফট তার নিজস্ব সার্চ ইঞ্জিন বিং ব্যবহার করে গুগলের সঙ্গে প্রতিদ্বন্দ্বিতা করছে। ২০২০ সাল থেকে চলছে গুগলের এই অনুসন্ধান–বিষয়ক মামলা। মামলার অভিযোগে আরও বলা হয়, গুগল অন্য সব সার্চ ইঞ্জিনের মধ্যে বিং ও ডাকডাকগো সার্চকে আটকাতে চায়। গুগলের কারণে সার্চ ইঞ্জিন দুনিয়ায় কম উদ্ভাবন হচ্ছে।
অভিযোগের শুনানির সময় অ্যাপল, মাইক্রোসফট, ভেরিজনসহ প্রযুক্তি খাতসংশ্লিষ্ট অনেক প্রতিষ্ঠানের কর্মকর্তাদের মতামত নেওয়া হয়। আদালত গুগলের আচরণের কারণে সার্চ ইঞ্জিনের ক্ষেত্রে অন্যরা ক্ষতিগ্রস্ত হচ্ছে কি না, তা পরীক্ষা করেন। দীর্ঘদিনের বিশ্লেষণে জানা যাচ্ছে, গুগল শেরম্যান আইনের ২ নম্বর ধারা লঙ্ঘন করেছে। কোনো প্রতিষ্ঠানের একচেটিয়া আচরণ বন্ধ করতে এই আইন ব্যবহৃত হয়। বিচারক মেহতা মতামতে লিখেছেন, গুগলের আচরণ একচেটিয়াবাদী। গুগল বাজারে একচেটিয়া বজায় রাখার জন্য কাজ করছে।
আরও কয়েক মাসের তথ্য অনুসন্ধানপ্রক্রিয়া শেষ করে শুনানি চলতে থাকবে। আশা করা হচ্ছে, ২০২৫ সালের পর চূড়ান্ত সিদ্ধান্ত নেওয়া হবে। এ ছাড়া যুক্তরাষ্ট্রের বিচার বিভাগ গুগল সার্চ ইঞ্জিনকে অ্যান্ড্রয়েড মোবাইল অপারেটিং সিস্টেম ও অ্যাপ স্টোর থেকে আলাদা করার জন্য আহ্বান জানিয়েছে। এর আগেও এমন ঘটনা যুক্তরাষ্ট্রে দেখা যায়। ১৯৯০ দশকে মাইক্রোসফট তার ইন্টারনেট এক্সপ্লোরার ব্রাউজারকে উইন্ডোজ কম্পিউটারে সঙ্গে বাধ্যতামূলক ব্যবহার করার চেষ্টা করে। তখন মাইক্রোসফটের এমন ব্যবহার নিষিদ্ধ করা হয়। গুগল বা মজিলাসহ আরও বড় প্রতিষ্ঠানের উত্থান সেই নিষিদ্ধ করার কারণে বিকশিত হয়। সেই সময় মার্কিন অ্যান্টি ট্রাস্ট কর্মকর্তারা মাইক্রোসফটকে অভিযুক্ত করেন।সূত্র: সিএনএন

=== ‘অটোরিকশা বন্ধ হলে এরা রাস্তায় নেমে ছিনতাই করবে’ ===
No content found.

=== এ আর রাহমান–সায়রা বানুর সন্তানেরা কে কী করেন ===
২৯ বছরের সংসারে ইতি টেনেছেন অস্কারজয়ী সুরকার এ আর রাহমান ও তাঁর স্ত্রী সায়রা বানু। মঙ্গলবার দিবাগত রাতে খবরটি প্রকাশ্যে আসার পর থেকে শিরোনামে রয়েছেন তাঁরা।
বাবা–মায়ের বিচ্ছেদ নিয়ে সামাজিক যোগাযোগমাধ্যমে প্রতিক্রিয়া জানিয়েছেন এ আর রাহমান ও তাঁর স্ত্রী সায়রা বানুর তিন সন্তান। সন্তানেরা কে কী করেন, তা নিয়ে অনেকে আগ্রহী।
ইন্ডিয়ান এক্সপ্রেস, টাইমস অব ইন্ডিয়াসহ বেশ কয়েকটি ভারতীয় সংবাদমাধ্যম ঘেঁটে জানা গেছে, এ আর রাহমান ও সায়রা বানুর তিন সন্তান রয়েছেন—খাদিজা, রহিমা ও আমিন। তিনজনই বাবাকে অনুসরণ করে সংগীতের সঙ্গে রয়েছেন।
এর মধ্যে খাদিজা রাহমান সবচেয়ে পরিচিত। ২০১০ সালে সায়েন্স ফিকশন সিনেমা ‘রোবট’ দিয়ে প্লেব্যাকে অভিষেক ঘটেছে খাদিজার। এর বাইরে বেশ কয়েকটি তামিল, তেলেগু ও হিন্দি সিনেমায় বাবা এ আর রাহমানের সঙ্গে টাইটেল ট্রাক করেছেন খাদিজা। ২০১৯ সালে আইরিশ ব্যান্ড ‘ইউটু’র সঙ্গে গেয়েছেন খাদিজা। ২০২৩ সালে খাদিজার প্রথম অ্যালবাম ‘কুহু কুহু’ প্রকাশিত হয়েছে।
২১ বছর বয়সী আমিনও প্লেব্যাক গায়ক ও সুরকার হিসেবে পরিচিত। ২০১৫ সালে তামিল সিনেমায় গায়ক হিসেবে অভিষেক ঘটে আমিনের। বেশ কয়েকটি সিনেমা ও মিউজিক ভিডিওতে কাজ করেছেন তিনি।
এ আর রাহমান ও সায়রা বানুর আরেক মেয়ে রহিমাও সংগীতের সঙ্গেই আছেন।

=== শেখ হাসিনা এখনো বাংলাদেশের প্রধানমন্ত্রী, এমন কথা বলেননি ট্রাম্প ===
শেখ হাসিনা এখনো বাংলাদেশের প্রধানমন্ত্রী, সামাজিক যোগাযোগমাধ্যমে ডোনাল্ড ট্রাম্পের নামে ছড়িয়ে পড়া এ কথা মিথ্যা। যুক্তরাষ্ট্রের নবনির্বাচিত প্রেসিডেন্ট ট্রাম্প শেখ হাসিনাকে নিয়ে এ ধরনের কোনো মন্তব্য করেননি। বিষয়টির সত্যতা যাচাই করে এ তথ্য জানিয়েছে বার্তা সংস্থা এএফপি।
গতকাল বুধবার এএফপি এক প্রতিবেদনে বলেছে, সামাজিক যোগাযোগমাধ্যমে ছড়িয়েছে, সম্প্রতি একটি সাক্ষাৎকারে ট্রাম্প বলেন, ‘শেখ হাসিনা এখনো বাংলাদেশের প্রধানমন্ত্রী।’ কিন্তু ওই সাক্ষাৎকারে এমন কথা বলেননি তিনি। এমনকি বাংলাদেশ প্রসঙ্গেও কোনো মন্তব্য করেননি নির্বাচিত এ মার্কিন প্রেসিডেন্ট।
এএফপির প্রতিবেদনে বলা হয়, একটি বিপ্লবের মধ্য দিয়ে বাংলাদেশের সাবেক স্বৈরশাসক শেখ হাসিনার সরকারকে উৎখাতের কয়েক মাস পর সামাজিক যোগাযোগমাধ্যমের একাধিক পোস্টে মিথ্যা দাবি করা হয়েছে, যুক্তরাষ্ট্রের নবনির্বাচিত প্রেসিডেন্ট ট্রাম্প এক পডকাস্ট সাক্ষাৎকারে বলেন, ‘যেহেতু শেখ হাসিনা পদত্যাগ করেননি, তাই তিনি এখনো বাংলাদেশের প্রধানমন্ত্রী।’ শেখ হাসিনার পদত্যাগপত্র দেখেননি, সম্প্রতি স্থানীয় একটি সংবাদমাধ্যমকে বাংলাদেশের রাষ্ট্রপতি এ কথা বলার পর হাসিনার পদত্যাগ ‘অবৈধ হওয়ার’ বিষয়টি সামনে আসে।
জনপ্রিয় সামাজিক যোগাযোগমাধ্যম ফেসবুকে ৯ নভেম্বর বাংলা ভাষায় লেখা একটি পোস্টের কথা উল্লেখ করা হয়েছে এএফপির প্রতিবেদনে। পোস্টে লেখা হয়েছে, ‘পিবিডিকে দেওয়া এক সাক্ষাৎকারে ডোনাল্ড ট্রাম্প বলেছেন, শেখ হাসিনা এখনো বাংলাদেশের প্রধানমন্ত্রী বলে মনে করেন তিনি। বাংলাদেশ সরকারের অবৈধ দখলদারদের উদ্দেশে ট্রাম্প বলেন, ‘‘যাঁরা বলছেন শেখ হাসিনা পালিয়ে গেছেন, তাঁরা আমাকে পদত্যাগপত্রটি দেখান।’’’
ফেসবুকের ওই পোস্টে একটি ছবিও জুড়ে দেওয়া হয়। ছবিতে দেখা যাচ্ছে, পিবিডি পডকাস্টের উপস্থাপক প্যাট্রিক বেট-ডেভিডের সঙ্গে বসে আলাপচারিতা করছেন ট্রাম্প। ছবির ওপর বাংলায় লেখা, ‘আমি মনে করি হাসিনা এখনো বাংলাদেশের প্রধানমন্ত্রী: ট্রাম্প’। একই ধরনের দাবি করে ফেসবুকে আরও অনেক পোস্ট দেওয়া হয়েছে।
এএফপি বলেছে, ক্ষমতাচ্যুত প্রধানমন্ত্রী শেখ হাসিনার পদত্যাগপত্র দেখেননি, রাষ্ট্রপতি মো. সাহাবুদ্দিন স্থানীয় একটি সংবাদমাধ্যমকে এমন কথা বলার পরই শেখ হাসিনাকে নিয়ে ট্রাম্পের নামে সামাজিক যোগাযোগমাধ্যমে এ কথা ছড়ায়। রাষ্ট্রপতির ওই মন্তব্য হাসিনার পদত্যাগের বিষয়টি অবৈধ হওয়ার সম্ভাবনা নিয়ে আলোচনার জন্ম দেয়। ছাত্র-জনতার অভ্যুত্থানের মুখে শেখ হাসিনা গত ৫ আগস্ট ভারতে পালিয়ে যান। সেদিনই রাষ্ট্রপতি মো. সাহাবুদ্দিন ও সেনাপ্রধান জেনারেল ওয়াকার-উজ-জামান ঘোষণা দেন, শেখ হাসিনা পদত্যাগ করেছেন।
শেখ হাসিনার পদত্যাগপত্র তিনি দেখেননি, রাষ্ট্রপতির এমন মন্তব্যে ক্ষোভ ছড়িয়ে পড়ে। রাষ্ট্রপতির পদত্যাগ চেয়ে বঙ্গভবনের সামনে অবস্থান নেন বিক্ষোভকারীরা। পাশাপাশি শেখ হাসিনা ও আওয়ামী লীগের অনুগত হওয়ার অভিযোগ তুলে বিক্ষোভকারীরা বলেন, মো. সাহাবুদ্দিনের রাষ্ট্রপতি থাকার অধিকার নেই।
গত ৭ অক্টোবর ট্রাম্পের দেওয়া ওই সাক্ষাৎকার পিবিডি পডকাস্ট নামের একটি ভেরিফায়েড ইউটিউব চ্যানেলে প্রকাশ করা হয়। ভিডিওটির শিরোনাম ছিল ‘ডোনাল্ড ট্রাম্প গেটস ইমোশোনাল-স্পিকস অন ট্যারিফস, ওবামা অ্যান্ড ইরান’।
১ ঘণ্টা ২৬ মিনিটের ওই ভিডিওতে শেখ হাসিনা বা বাংলাদেশ নিয়ে একটি কথাও বলেননি ট্রাম্প। ট্রাম্পের ওই সাক্ষাৎকার নিয়ে একটি প্রতিবেদন প্রকাশ করেছিল এবিসি নিউজ। সেখানেও বাংলাদেশ নিয়ে ট্রাম্পের কথা বলার কোনো প্রমাণ পাওয়া যায়নি।
তবে দ্বিতীয় মেয়াদে প্রেসিডেন্ট নির্বাচিত হওয়ার কয়েক দিন আগে ৩১ অক্টোবর নিজের ভেরিফায়েড এক্স (সাবেক টুইটার) অ্যাকাউন্টে বাংলাদেশ নিয়ে একটি পোস্ট করেছিলেন ট্রাম্প। সেখানে তিনি লেখেন, ‘আমি বাংলাদেশে হিন্দু, খ্রিষ্টান ও অন্যান্য সংখ্যালঘুদের ওপর বর্বরোচিত সহিংসতার তীব্র নিন্দা জানাচ্ছি। দেশটিতে দলবদ্ধভাবে তাদের ওপর হামলা ও লুটপাট চালানো হচ্ছে। বাংলাদেশ এখন পুরোপুরিভাবে একটি বিশৃঙ্খল অবস্থার মধ্যে রয়েছে।’ তবে এ পোস্টেও শেখ হাসিনা ও বাংলাদেশের নেতৃত্ব (সরকার) নিয়ে কোনো মন্তব্য করেননি ট্রাম্প।

=== ভারতীয় ধনকুবের গৌতম আদানি ঘুষ-প্রতারণায় যুক্তরাষ্ট্রে অভিযুক্ত ===
বিশ্বের অন্যতম শীর্ষ ধনী ভারতীয় আদানি গ্রুপের চেয়ারপারসন গৌতম আদানি যুক্তরাষ্ট্রে ঘুষ ও প্রতারণার অভিযোগে অভিযুক্ত হয়েছেন।
গতকাল বুধবার যুক্তরাষ্ট্রের নিউইয়র্কের ফেডারেল কৌঁসুলিরা গৌতম আদানি ও তাঁর কয়েকজন সহযোগীকে অভিযুক্ত করেন।
অভিযোগে বলা হয়েছে, গৌতম আদানি ও তাঁর সহযোগীরা ভারতীয় সরকারি কর্মকর্তাদের ঘুষ দিয়েছিলেন। পরবর্তী সময়ে তাঁরা বিনিয়োগকারীদের কাছে এ বিষয়ে মিথ্যা বলেছিলেন।
মার্কিন অ্যাটর্নির নিউইয়র্কের ইস্টার্ন ডিস্ট্রিক্টের দপ্তর এক বিবৃতিতে গৌতম আদানিসহ অন্যদের আনুষ্ঠানিকভাবে অভিযুক্ত করার তথ্য জানিয়েছে।
আসামিদের বিরুদ্ধে অভিযোগে বলা হয়েছে, আদানি গ্রিন এনার্জির জন্য সৌরশক্তি প্রকল্পের কাজ পেতে তাঁরা ভারতীয় সরকারি কর্মকর্তাদের ২৫ কোটি মার্কিন ডলারের বেশি ঘুষ দিয়েছিলেন।
মার্কিন কৌঁসুলিরা বলেন, গৌতম আদানি সংশ্লিষ্ট সরকারি কর্মকর্তাদের সঙ্গে এ বিষয়ে নিজে আলোচনা করেছিলেন।
অভিযোগে আরও বলা হয়েছে, এরপর আদানি গ্রিন এনার্জি যুক্তরাষ্ট্র থেকে, আন্তর্জাতিক বিনিয়োগকারীদের কাছ থেকে বিনিয়োগের অর্থ সংগ্রহ করার চেষ্টা করে। এ জন্য তারা বন্ড ছাড়ে। এ ক্ষেত্রে তারা প্রতিষ্ঠানের দুর্নীতিবিরোধী ও ঘুষবিরোধী প্রচেষ্টার বিষয়ে মিথ্যা, বিভ্রান্তিকর তথ্য-উপাত্ত দিয়েছিল।
বিবৃতিতে ডিস্ট্রিক্ট অ্যাটর্নি ব্রিয়ন পিস বলেন, অভিযুক্ত ব্যক্তিরা ঘুষের বিষয়ে মিথ্যা বলেছিলেন। কারণ, তাঁরা যুক্তরাষ্ট্র থেকে, আন্তর্জাতিক বিনিয়োগকারীদের কাছ থেকে মূলধন (বিনিয়োগ) সংগ্রহ করতে চেয়েছিলেন।
বার্তা সংস্থা রয়টার্সের প্রতিবেদনে বলা হয়, গৌতম আদানি ছাড়াও সাতজনকে অভিযুক্ত করা হয়েছে। তাঁদের মধ্যে আছেন গৌতম আদানির স্বজন সাগর আদানি, আদানি গ্রিন এনার্জির সাবেক সিইও ভিনেত এস জেইন। গৌতম আদানি ও সাগর আদানির বিরুদ্ধে গ্রেপ্তারি পরোয়ানা জারি করেছেন বিচারক।
এ বিষয়ে প্রতিক্রিয়া জানতে তাৎক্ষণিকভাবে গৌতম আদানির আইনজীবীর সঙ্গে যোগাযোগ করতে পারেনি নিউইয়র্ক টাইমস। অন্যদিকে সাগর আদানির আইনজীবী কোনো মন্তব্য করতে চাননি।
আদানি গ্রুপ থেকে ৮ হাজার ৫০০ কোটি ডলারের বেশি সম্পদের মালিক হয়েছেন গৌতম আদানি। এই শিল্পগোষ্ঠীর সমুদ্রবন্দর, কয়লাখনি, বিমানবন্দর পরিচালনা, জ্বালানিসহ নানান ব্যবসা রয়েছে।

=== নতুন আইজিপি হিসেবে দায়িত্ব নিলেন বাহারুল আলম ===
পুলিশের মহাপরিদর্শক (আইজিপি) হিসেবে আজ বৃহস্পতিবার সকালে দায়িত্ব নিয়েছেন বাহারুল আলম। পুলিশ সদর দপ্তর এ তথ্য জানিয়েছে।
আইজিপি পদে বাহারুল আলমের নিয়োগের বিষয়ে গতকাল বুধবার প্রজ্ঞাপন জারি করে স্বরাষ্ট্র মন্ত্রণালয়। আজ দায়িত্ব গ্রহণের মধ্য দিয়ে তিনি আইজিপি পদে মো. ময়নুল ইসলামের স্থলাভিষিক্ত হলেন।
শেখ হাসিনা সরকারের পতনের পরদিন ৬ আগস্ট রাতে ময়নুল ইসলামকে আইজিপি নিয়োগ দেওয়া হয়েছিল। তখন দেশে কোনো সরকার ছিল না।
বাহারুল আলম ২০২০ সালে পুলিশের চাকরি থেকে অবসরে গিয়েছিলেন। তাঁকে আইজিপি নিয়োগের প্রজ্ঞাপনে বলা হয়, সরকারি চাকরি আইন, ২০১৮-এর ৪৯ ধারা অনুযায়ী, বাংলাদেশ পুলিশের অবসরপ্রাপ্ত উপ–পুলিশ মহাপরিদর্শক (ডিআইজি) বাহারুল আলমকে অন্য কোনো পেশা, ব্যবসা কিংবা সরকারি, আধা সরকারি, বেসরকারি প্রতিষ্ঠান/সংগঠনের সঙ্গে কর্ম-সম্পর্ক পরিত্যাগের শর্তে যোগদানের তারিখ থেকে দুই বছর মেয়াদে বাংলাদেশ পুলিশের মহাপরিদর্শক পদে চুক্তিভিত্তিক নিয়োগ প্রদান করা হলো।
বাহারুল আলম ২০০৭-০৮ সালে এসবিপ্রধানের দায়িত্বে ছিলেন। পুলিশ সদর দপ্তরেও দায়িত্ব পালন করেছেন তিনি। ২০০৯ থেকে ২০১৩ সাল পর্যন্ত তিনি জাতিসংঘ সদর দপ্তরের শান্তি রক্ষা বিভাগে পুলিশ লিয়াজোঁ অফিসার হিসেবে কর্মরত ছিলেন।
২০১৫ সালে আফগানিস্তানে জাতিসংঘ শান্তি রক্ষা মিশনের সিনিয়র পুলিশ অ্যাডভাইজার হিসেবে কাজ করেন বাহারুল আলম। এর আগে ক্রোয়েশিয়া, সার্বিয়া, কসোভো ও সিয়েরা লিওনে দায়িত্ব পালন করেন তিনি। দুই দফা পদোন্নতিবঞ্চিত এই কর্মকর্তা ২০২০ সালে অবসরে যান।
ছাত্র-জনতার আন্দোলনের মুখে গত ৫ আগস্ট শেখ হাসিনা সরকারের পতনের পর পুলিশের শীর্ষ পর্যায়ের কর্মকর্তাদের সরিয়ে দেওয়া হয়। তৎকালীন আইজিপি আবদুল্লাহ আল-মামুন গ্রেপ্তার হয়ে বর্তমানে কারাবন্দী। অতিরিক্ত আইজিপি পদমর্যাদার বেশির ভাগ কর্মকর্তাকেই চাকরি থেকে অবসর দেওয়া হয়।

=== ভবিষ্যৎ জানতে চান? ‘বাবা’ মাঞ্জরেকারের দরবারে যান ===
এই বাবা সেই বাবা নয়, মানে রক্তের সম্পর্কের বাবা কিংবা পিতা বলতে যা বোঝায় তা নয়। এই বাবা হলেন সাধু–সন্ন্যাসী, যাঁদের অনেকে মানুষের ভবিষ্যৎ বলে দেওয়ার দাবিও করেন। মোহাম্মদ শামি অবশ্য শ্রদ্ধা নয়, কৌতুকপূর্ণ তির্যক খোঁচায় এই নামে সম্বোধন করেছেন সঞ্জয় মাঞ্জরেকারকে। কারণ? ভারতের সাবেক এই ক্রিকেটার ও বিশ্লেষক শামিকে নিয়ে একটি ভবিষ্যদ্বাণী করেছিলেন, যা তাঁর পছন্দ হয়নি।
চোটের কারণে দীর্ঘদিন মাঠের বাইরে ছিলেন শামি। গত বছর নভেম্বরে ওয়ানডে বিশ্বকাপে অ্যাঙ্কেলের চোটে পড়েছিলেন ভারত জাতীয় দলের এই পেসার। ফাইনালে খেললেও তারপর প্রায় এক বছর প্রতিযোগিতামূলক ক্রিকেটের বাইরে ছিলেন। মাঠে ফিরেছেন গত সপ্তাহে রঞ্জি ট্রফির ম্যাচ দিয়ে। মধ্যপ্রদেশের বিপক্ষে বেঙ্গলের ১১ রানের জয়ে নিয়েছিলেন ৭ উইকেট। তাঁকে নিয়ে টিভি চ্যানেল স্টার স্পোর্টসে মাঞ্জরেকার বলেছিলেন, এবার আইপিএলের মেগা নিলামে শামির দাম অনেক কমবে। এরপর আজ সকালে ইনস্টাগ্রামে নিজের হ্যান্ডল থেকে মাঞ্জরেকারকে কথার তোপ দাগেন শামি।
ইনস্টাগ্রাম স্টোরিতে মাঞ্জরেকারকে তাক করে শামি লিখেছেন, ‘বাবার জয় হোক। কিছু জ্ঞান নিজের ভবিষ্যতের জন্যও জমিয়ে রাখুন, কাজে লাগবে সঞ্জয়জি? কারও ভবিষ্যৎ জানার দরকার হলে স্যারের সঙ্গে দেখা করুন।’
শামিকে নিয়ে কিছুদিন আগে মাঞ্জরেকার স্টার স্পোর্টসকে বলেছেন, ‘বিভিন্ন দল অবশ্যই আগ্রহ দেখাবে। কিন্তু শামির চোটের ইতিহাস এবং সাম্প্রতিক চোট থেকে সেরে উঠতেও বেশ সময় লেগেছে। তাই মৌসুমের মাঝে আবারও এমন কিছুতে ভোগার শঙ্কাটা থাকে। এখন কোনো ফ্র্যাঞ্চাইজি যদি তার পেছনে অনেক বিনিয়োগ করে মৌসুমের মাঝপথে হারিয়ে ফেলে, তাহলে বিকল্পও কমে আসে। এসব কারণে তার দাম কমতে পারে।’
২০২২ আইপিএলে গুজরাট টাইটানস শামিকে ৬.২৫ কোটি রুপিতে কিনেছিল। মাঞ্জরেকার মনে করেন না, এবার নিলামে ৩৪ বছর বয়সী পেসারের দাম এর চেয়ে বেশি হবে। ২০২৩ আইপিএলে গুজরাটের হয়ে ১৭ ম্যাচে ২৮ উইকেট নিয়ে সর্বোচ্চ উইকেটশিকারি হয়েছিলেন শামি। চোটের অস্ত্রোপচার করানোর পর পুনর্বাসনপ্রক্রিয়ায় থাকায় ২০২৪ আইপিএলে খেলেননি। ২০২৫ আইপিএল আগামী বছর মার্চ-মে মাসে অনুষ্ঠিত হবে। এই আসরের নিলাম অনুষ্ঠিত হবে আগামী রবি ও সোমবার সৌদি আরবের জেদ্দায়।
অস্ট্রেলিয়া সফরে ভারতের স্কোয়াডে সুযোগ পাননি শামি। রঞ্জিতে মাত্র একটি ম্যাচে তাঁকে দেখেই স্কোয়াডে জায়গা দিতে রাজি হয়নি ভারতের টিম ম্যানেজমেন্ট। তাঁকে আরও কয়েকটি ম্যাচ পরখ করে দেখতে চায় নির্বাচক কমিটি। আগামী পরশু শুরু হতে যাওয়া সৈয়দ মুশতাক আলী ট্রফিতে বাংলা দলে জায়গা পেয়েছেন শামি। পার্থে আগামীকাল অস্ট্রেলিয়ার বিপক্ষে প্রথম টেস্ট খেলতে নামবে ভারত। সিরিজটি পাঁচ টেস্টের।

=== ‘উপহার’ হিসেবে ৭০টির বেশি প্রাণী উত্তর কোরিয়ায় পাঠালেন পুতিন ===
‘উপহার’ হিসেবে ৭০টির বেশি প্রাণী উত্তর কোরিয়ায় পাঠিয়েছে রাশিয়া। এই তালিকায় একটি আফ্রিকান সিংহ ও দুটি বাদামি ভালুক রয়েছে।
রাশিয়ার মস্কো চিড়িয়াখানা থেকে এই প্রাণীগুলো উত্তর কোরিয়ার রাজধানী পিয়ংইয়ংয়ের কেন্দ্রীয় চিড়িয়াখানায় পাঠানো হয়েছে বলে গতকাল বুধবার জানিয়েছে রুশ সরকার।
রুশ সরকারের পক্ষ থেকে বলা হয়েছে, উত্তর কোরিয়ায় জনগণের জন্য রাশিয়ার প্রেসিডেন্ট ভ্লাদিমির পুতিনের ‘উপহার’ হিসেবে এসব প্রাণী দেশটিতে পাঠানো হয়েছে।
প্রাণীগুলো উত্তর কোরিয়ায় পাঠানোর বিষয়টি দেখভাল করেন রাশিয়ার প্রাকৃতিক সম্পদবিষয়ক মন্ত্রী আলেকজান্ডার কোজলভ। উড়োজাহাজে করে এসব প্রাণী উত্তর কোরিয়ায় পাঠানো হয়। এ সময় সঙ্গে ছিলেন মস্কো চিড়িয়াখানার প্রাণিচিকিৎসকেরা। প্রাণীগুলো ইতিমধ্যে পিয়ংইয়ং কেন্দ্রীয় চিড়িয়াখানায় স্থানান্তর করা হয়েছে।
উত্তর কোরিয়ার রাষ্ট্রীয় সংবাদমাধ্যম কেসিএনএ আজ বৃহস্পতিবার জানায়, উপহার হিসেবে পুতিনের পাঠানো বিরল প্রাণীগুলো গ্রহণ করেছে পিয়ংইয়ং।
এর আগে গত এপ্রিলে পিয়ংইয়ং কেন্দ্রীয় চিড়িয়াখানার জন্য বিভিন্ন প্রজাতির পাখি পাঠিয়েছিল রাশিয়া। এর মধ্যে ছিল ঈগল, সারস ও তোতা।
গত জুন মাসে পুতিন উত্তর কোরিয়া সফরে গিয়েছিলেন। এই সফরে উত্তর কোরিয়ার নেতা কিম জং-উনের সঙ্গে একটি চুক্তি করেন পুতিন। সফরে পুতিনকে এক জোড়া কুকুর উপহার দেন কিম। কুকুর দুটি স্থানীয় পুংসান জাতের ছিল। বিশেষ করে পুতিনের এই সফরের পর পিয়ংইয়ং ও মস্কোর মধ্যে ঘনিষ্ঠ সম্পর্ক গড়ে ওঠে।

=== রাজশাহীতে মুক্তিযুদ্ধ থিমের শখের ভাস্কর্য ভাঙারির দোকানে ===
দুজন মুক্তিযোদ্ধা। সামনের জন এক হাতে মুক্তির প্রতীক পায়রা উড়িয়ে দিচ্ছেন এবং আরেক হাতে বন্দুক তাক করে আছেন। আর পেছনের জন দুই হাতে রাইফেল উঁচিয়ে ধরেছেন। স্টিলের পাত দিয়ে তৈরি ভাস্কর্যটির জায়গা হয়েছে একটি ভাঙারির দোকানে।
শখ করে রাজশাহীর একজন শিল্পী এটি নির্মাণ করেছিলেন। ইচ্ছা ছিল পছন্দের কাউকে উপহার দেবেন অথবা বিক্রি করবেন। গত ৫ আগস্ট সরকার পরিবর্তনের পর শিল্পী ভাস্কর্যটি নিয়ে বিপাকে পড়েন। বাধ্য হয়ে ৫০ হাজার টাকায় নির্মাণ করা ভাস্কর্যটি মাত্র ৪০০ টাকায় একজন ভাঙারিওয়ালার কাছে বিক্রি করে দেন। ভাঙারিওয়ালা নগরের বিনোদপুরে রাস্তার ধারে একটি বিদ্যুতের খুঁটির সঙ্গে ভাস্কর্যটি দাঁড় করিয়ে রেখেছেন।
এই ভাঙারিওয়ালার নাম মিলন আলী। গতকাল বুধবার সন্ধ্যায় বিনোদপুর বাজারে তাঁর দোকানের সামনে গিয়ে দেখা যায়, ভাস্কর্যটিকে বিদ্যুতের খুঁটির সঙ্গে রেখে দেওয়া হয়েছে। কোথা থেকে ভাস্কর্যটি কিনেছেন, তা জানতে চাইলে প্রথমে তিনি বিষয়টি গোপন করার চেষ্টা করেন। একপর্যায়ে স্বীকার করেন, নগরের বুধপাড়া এলাকার একজন শিক্ষক তাঁর কাছে এটি বিক্রি করেছেন।
বিষয়টি নিয়ে খোঁজখবর নিলে শিল্পীকে পাওয়া যায়। তবে তিনি নাম–পরিচয় প্রকাশ করতে চাননি। এই শিল্পী বলেন, তাঁর একটি স্টুডিও ছিল। চাকরিজীবন শেষে রাজশাহী ছেড়ে চলে যাবেন। ঢাকায় একটি ফ্ল্যাট কিনেছেন। ফ্ল্যাটটির দাম মেটানোর জন্য তিনি স্টুডিওটি বিক্রি করে দিয়েছেন। যাঁরা স্টুডিওটি কিনেছেন, তাঁরা ভাঙা শুরু করেছেন। সেখানেই ছিল ভাস্কর্যটি। এটি নির্মাণ করতে তাঁর ৪০ থেকে ৫০ হাজার টাকা খরচ হয়েছে। এখনো কিছু কাজ বাকি ছিল। ভাস্কর্যটি স্টুডিওর বাইরে রাখা ছিল। ৫ আগস্ট সরকার পরিবর্তন হয়ে গেল। ‘কে এখানে মূর্তি রেখেছে’—এমন সব প্রশ্নের সম্মুখীন হন তিনি। তখন ভাস্কর্যটি ঘরের মধ্যে লুকিয়ে রাখতে চেয়েছিলেন। কিন্তু উচ্চতায় বেশি হওয়ার কারণে ঘরের ভেতরে ঢোকাতে পারেননি। পরে ভাঙারিওয়ালাকে ডেকে মাত্র ৪০০ টাকায় এটি তিনি বিক্রি করে দেন।
এই শিল্পী বলেন, কেউ যদি ভাস্কর্যটি কোথাও স্থাপন করতে চান, তাহলে তিনি নিজ খরচে গিয়ে স্থাপন করে দিয়ে আসবেন। যদি কোনো সংশোধন করার প্রয়োজন মনে হয়, তিনি নিজ খরচেই সেটি করে দিবেন। ভাঙারিওয়ালা ভাস্কর্যটিকে না ভেঙে যদি শিল্পকর্ম হিসেবে বিক্রি করতে পারে, তাতে তিনি খুশি হবেন।

=== ‘রুটিন কাজেই’ সীমাবদ্ধ শিক্ষার কাজ, দাবি সামলাতে হিমশিম ===
কোটা সংস্কার আন্দোলনকে কেন্দ্র করে শিক্ষার্থীরা মাঠে নেমেছিলেন। আন্দোলনের প্রতি সমর্থন জানান শিক্ষকদের একটি অংশও। একপর্যায়ে ছাত্র-জনতার অভ্যুত্থানের মুখে আওয়ামী লীগ সরকারের পতন হয়। অভ্যুত্থানের আগে-পরে কমবেশি প্রায় তিন মাস অচলাবস্থায় থাকা শিক্ষাপ্রতিষ্ঠানগুলো সচল করা ছিল অন্তর্বর্তী সরকারের বড় চ্যালেঞ্জ।
যদিও অন্তর্বর্তী সরকারের ১০০ দিনে শিক্ষার কাজ নিয়ে শিক্ষাসংশ্লিষ্ট ব্যক্তিরা বলছেন, অভ্যুত্থানের মধ্য দিয়ে যে আকাঙ্ক্ষা তৈরি হয়েছিল, সেটির প্রতিফলন শিক্ষা খাতে এখনো সেভাবে দৃশ্যমান হয়ে ওঠেনি। মূলত রুটিন কাজের মধ্যেই শিক্ষার কাজ-কর্ম চলছে। অনেক ক্ষেত্রে দাবির মুখে এইচএসসির কয়েকটি বিষয়ের পরীক্ষা বাতিলের মতো তাৎক্ষণিক কিছু সিদ্ধান্তেরও সমালোচনা রয়েছে। বিভিন্ন ক্ষেত্রে সংস্কার কমিশন হলেও শিক্ষার মতো গুরুত্বপূর্ণ বিষয়ে কোনো কমিশন হয়নি।
শিক্ষাসংশ্লিষ্ট ব্যক্তিদের মতে, বর্তমান সরকারের পক্ষ থেকে সামগ্রিকভাবে শিক্ষায় সমস্যার কথা বলা হয়েছিল; কিন্তু তার বিপরীতে বড় কোনো পদক্ষেপ দেখা যাচ্ছে না; বরং শিক্ষা এখনো সরকারের অগ্রাধিকারের তালিকায় নেই বলে তাঁরা মনে করছেন। অথচ এ বিষয়ে অনেক বেশি গুরুত্ব দেওয়া উচিত ছিল।
ছাত্র-জনতার অভ্যুত্থানের মুখে গত ৫ আগস্ট আওয়ামী লীগ সরকারের পতনের পর ৮ আগস্ট অন্তর্বর্তী সরকার গঠিত হয়। এরপর ১৭ আগস্ট ঢাকা বিশ্ববিদ্যালয়ের অর্থনীতি বিভাগের অবসরপ্রাপ্ত অধ্যাপক ওয়াহিদউদ্দিন মাহমুদ উপদেষ্টা হিসেবে শপথ নেন। তাঁকে পরিকল্পনা মন্ত্রণালয়ের পাশাপাশি শিক্ষা মন্ত্রণালয়ের উপদেষ্টা করা হয়। ১৯৯৬ সালে তত্ত্বাবধায়ক সরকারের অর্থ ও পরিকল্পনা উপদেষ্টা ছিলেন তিনি। ১০ নভেম্বর শিক্ষা মন্ত্রণালয়ে প্রতিমন্ত্রীর পদমর্যাদায় অধ্যাপক এম আমিনুল ইসলামকে বিশেষ সহকারী নিয়োগ দিয়েছে সরকার। তাঁর কাজ শিক্ষা উপদেষ্টাকে সহযোগিতা করা।
বর্তমানে দেশে ৫৫টি স্বায়ত্তশাসিত ও সরকারি বিশ্ববিদ্যালয় চালু আছে। এর মধ্যে স্বায়ত্তশাসিত বিশ্ববিদ্যালয় চারটি। বাকি ৫১টি সরকারি বিশ্ববিদ্যালয়। ইতিমধ্যে শিক্ষাপ্রতিষ্ঠানগুলোতে অচলাবস্থা কাটতে শুরু করেছে। শিক্ষার্থীদের দাবির পরিপ্রেক্ষিতে আবাসিক হলগুলোতে আসন বরাদ্দে ইতিবাচক পরিবর্তন এসেছে। যোগ্যতা ও মেধার ভিত্তিতে আসন দেওয়া শুরু করেছে বিশ্ববিদ্যালয়গুলো।
সরকারি বিশ্ববিদ্যালয়গুলোতে উপাচার্য নিয়োগ দিয়েছে সরকার। অবশ্য স্বায়ত্তশাসিত ঢাকা বিশ্ববিদ্যালয়, রাজশাহী বিশ্ববিদ্যালয়, চট্টগ্রাম বিশ্ববিদ্যালয় ও জাহাঙ্গীরনগর বিশ্ববিদ্যালয়ে উপাচার্য নিয়োগের ক্ষেত্রে আগের পথেই হেঁটেছে সরকার। এসব বিশ্ববিদ্যালয়ে উপাচার্য নিয়োগের নিয়ম হলো সিনেটে ভোটের মাধ্যমে তিনজনের একটি প্যানেল ঠিক করা হবে। তাঁদের মধ্য থেকে বিশ্ববিদ্যালয়ের আচার্য হিসেবে রাষ্ট্রপতি একজনকে উপাচার্য নিয়োগ করবেন; কিন্তু রাজনৈতিক পটপরিবর্তনের পরও সেটি হয়নি। শিক্ষা মন্ত্রণালয়ের সংশ্লিষ্ট কর্মকর্তারা বলেন, বিশেষ পরিস্থিতি ও সময়ের অভাবে এটা করা সম্ভব হয়নি।
বিশ্ববিদ্যালয়গুলোর পাশাপাশি বিশ্ববিদ্যালয় মঞ্জুরি কমিশন (ইউজিসি), এনসিটিবির শীর্ষ পদেও পরিবর্তন আনা হয়েছে। বিসিএস শিক্ষা ক্যাডারের ৯ শতাধিক কর্মকর্তাকে পদোন্নতি দিয়ে অধ্যাপক করা হয়েছে।
১৮ আগস্ট দায়িত্ব নিয়ে শিক্ষা উপদেষ্টা ইঙ্গিত দেন, আলোচনা-সমালোচনার মুখে থাকা নতুন শিক্ষাক্রম থাকছে না। সেদিন তিনি সাংবাদিকদের বলেন, নতুন শিক্ষাক্রম বাস্তবায়নযোগ্য নয় বলে প্রতীয়মান হচ্ছে। তাই যত দূর পারবেন, তাঁরা আগের শিক্ষাক্রমে ফিরে যাবেন। এরপর ক্ষমতাচ্যুত আওয়ামী লীগ সরকারের আমলে করা নতুন শিক্ষাক্রম কার্যত বাদ দিয়ে অনেকটা পরীক্ষানির্ভর পুরোনো শিক্ষাক্রমের আলোকে পাঠ্যবই দেওয়ার কাজ শুরু করে জাতীয় শিক্ষাক্রম ও পাঠ্যপুস্তক বোর্ড (এনসিটিবি)। পুরোনো শিক্ষাক্রমের আলোকে বিনা মূল্যের পাঠ্যপুস্তক সংশোধন ও পরিমার্জনের কাজ সমন্বয়ের লক্ষ্যে গঠিত সমন্বয় কমিটি গঠনের পর সেটি আবার বাতিল করায় সিদ্ধান্তটি নিয়ে বিতর্ক ও সমালোচনা হয়। অনেকেই বলছেন, এটা সরকারের দুর্বলতার প্রকাশ। এ রকম পরিস্থিতিতে জানুয়ারি থেকে শুরু হওয়া নতুন শিক্ষাক্রম অনুযায়ী পাঠ্যবই পাবে শিক্ষার্থীরা। তবে এবার নির্ধারিত সময়ে সব শিক্ষার্থী নতুন সব বই পাবে কি না, তা নিয়ে শঙ্কা আছে। কারণ কাজগুলোর গতি এখনো কম।
শিক্ষাক্রম নিয়ে আলোচনার মধ্যে ২০ আগস্ট প্রশাসনের প্রাণকেন্দ্র সচিবালয়ের ভেতরে ঢুকে বিক্ষোভ করেন বিপুলসংখ্যক শিক্ষার্থী। ওই দিন শিক্ষার্থীদের বিক্ষোভের মুখে এইচএসসি ও সমমানের স্থগিত পরীক্ষাগুলো বাতিল করে সরকার। এরপর গত ১৫ অক্টোবর ভিন্ন উপায়ে ফল প্রকাশ করা হয়; কিন্তু তার বিরুদ্ধেও আবার আন্দোলনে নামেন একদল শিক্ষার্থী। বিভিন্ন শিক্ষা বোর্ডের সামনে বিক্ষোভ-ঘেরাও কর্মসূচি পালন করেন তাঁরা। একপর্যায়ে গত ২৩ অক্টোবর ‘বৈষম্যহীন’ ফলের দাবিতে সচিবালয়ে ঢুকে বিক্ষোভ করেন অনেক শিক্ষার্থী। অবশ্য সেই দাবি আর মানা হয়নি।
এরই মধ্যে এখন ঢাকার সাতটি সরকারি কলেজ নিয়ে নতুন সংকটের মুখে পড়েছে শিক্ষা মন্ত্রণালয়। শিক্ষার্থীরা এই সাত কলেজের জন্য পৃথক বিশ্ববিদ্যালয় করার দাবিতে আন্দোলন করছেন। অন্যদিকে তিতুমীর সরকারি কলেজের শিক্ষার্থীরা কলেজটি বিশ্ববিদ্যালয় করার দাবিতে আন্দোলন করছেন। এই সাত কলেজের সমস্যা সমাধানে শিক্ষা মন্ত্রণালয় একটি কমিটি গঠন করেছে। এর মধ্যে তিতুমীর সরকারি কলেজের দাবির পরিপ্রেক্ষিতে বিশ্ববিদ্যালয়ে রূপান্তরের সম্ভাব্য যাচাইয়ে আরেকটি কমিটি করার কথা বলেছে শিক্ষা মন্ত্রণালয়। এগুলো হচ্ছে আন্দোলনের মুখে; কিন্তু সার্বিকভাবে সবার সঙ্গে আলোচনা করে একটি সুচিন্তিত সিদ্ধান্ত আশা করছে সবাই।
শিক্ষা মন্ত্রণালয় গত তিন মাসে যে কাজের বিবরণ তৈরি করেছে তার মধ্যে বিশ্ববিদ্যালয়গুলোতে নতুন উপাচার্য নিয়োগের তথ্য তুলে ধরা হয়েছে। কলেজ অনুবিভাগের যে কাজের কথা বলা হয়েছে, তার মধ্যে রয়েছে গত ২৪ আগস্ট ২৮তম থেকে ৪২তম বিসিএস (সাধারণ শিক্ষা) ক্যাডারের ৭৪ কর্মকর্তাকে বিভিন্ন সরকারি কলেজে পদায়ন করা হয়েছে। এ ছাড়াও এনসিটিবিকে চেয়ারম্যান, পরিদর্শন ও নিরীক্ষা অধিদপ্তরে পরিচালক নিয়োগ, ২৩ আগস্ট অধ্যাপক পদে ৯২৭ জনকে পদোন্নতি, অনেকের শিক্ষা ছুটি অনুমোদন ইত্যাদি কাজের কথা বলা হয়েছে; কিন্তু শিক্ষা মন্ত্রণালয়ের সবচেয়ে গুরুত্বপূর্ণ সংস্থা মাধ্যমিক ও উচ্চশিক্ষা অধিদপ্তরে এখনো নিয়মিত মহাপরিচালক নিয়োগ করা যায়নি। বর্তমানে সংস্থাটির কলেজ ও প্রশাসন শাখার পরিচালকের অতিরিক্ত দায়িত্ব হিসেবে মহাপরিচালকের কাজ করছেন।
আর্থিক সংকটের কারণে এমনিতেই বেসরকারি এমপিওভুক্ত শিক্ষক-কর্মচারীদের অবসর ও কল্যাণসুবিধার টাকা পেতে দীর্ঘ সময় অপেক্ষা করতে হয়। এখন সরকার পরিবর্তনের পর অবসর–সুবিধা বোর্ড পুনর্গঠন না করায় এই সমস্যা প্রকট হয়েছে। দিন যত যাচ্ছে, শিক্ষক-কর্মচারীদের অবসর–সুবিধার টাকা পেতেও অপেক্ষার সঙ্গে কষ্ট ও ভোগান্তি বাড়ছে।
প্রাথমিক ও গণশিক্ষা মন্ত্রণালয় রুটিন কাজের বাইরেও সংস্কারে কিছুটা উদ্যোগী হয়েছে। এই মন্ত্রণালয়ের দায়িত্বে রয়েছেন বিধান রঞ্জন রায় পোদ্দার।
প্রাথমিক ও উপানুষ্ঠানিক শিক্ষার মানোন্নয়নে ব্র্যাক বিশ্ববিদ্যালয়ের ইমেরিটাস অধ্যাপক মনজুর আহমেদের নেতৃত্বে শিক্ষাবিদ, বিশেষজ্ঞ এবং প্রাথমিক শিক্ষাসংশ্লিষ্ট ব্যক্তিদের সমন্বয়ে ৯ সদস্যের পরামর্শক কমিটি গঠন করেছে প্রাথমিক ও গণশিক্ষা মন্ত্রণালয়। সংশ্লিষ্ট ব্যক্তিরা আশা করছেন, এই কমিটি যে সুপারিশ দেবে, তা যদি সঠিকভাবে গ্রহণ করে বাস্তবায়ন করা হয়, তাহলে প্রাথমিক শিক্ষার মানোন্নয়নে সহায়ক হবে।
সংশ্লিষ্ট ব্যক্তিরা বলছেন, শিক্ষার সামগ্রিক উন্নয়নের জন্য একটি সংস্কার কমিশন হওয়া জরুরি। কিন্তু অন্যান্য ক্ষেত্রে ১১টি সংস্কার কমিশন করা হলেও শিক্ষার জন্য কমিশন না হওয়ায় শিক্ষাসংশ্লিষ্ট অনেকেই হতাশ।
সাবেক তত্ত্বাবধায়ক সরকারের উপদেষ্টা রাশেদা কে চৌধূরী প্রথম আলোকে বলেন, প্রথম কথা হলো অনেক প্রত্যাশা ও স্বপ্ন নিয়ে এই সরকারের যাত্রা শুরু হয়েছে। মানুষ স্বাগত জানিয়েছে। সরকারের সদিচ্ছার অভাব নেই। বিভিন্ন বিষয়ে সংস্কার হচ্ছে এবং পরিকল্পনা হচ্ছে; কিন্তু কেন যেন দিনে দিনে মনে হচ্ছে শিক্ষা অগ্রাধিকারের তালিকায় থাকছে না। অথচ মানব সক্ষমতা বিনির্মাণে বড় হাতিয়ার হলো শিক্ষা। যত সংস্কার হোক না কেন দক্ষ মানবসম্পদ না হলে তা কাজে দেবে না। তাই শিক্ষাকে সরকারের অগ্রাধিকারের তালিকায় রাখতে হবে এবং সেটি বিবেচনায় নিয়ে কর্মপরিকল্পনা করে এগোতে হবে।

=== আপনার বন্ধু মোটে এক বা দুজন? জেনে নিন আপনি মানুষ হিসেবে কেমন ===
বন্ধুসংখ্যা কমিয়ে খুবই অল্প কিছু মানুষের সঙ্গে জীবনের নানা অনুভূতি ভাগ করে নিতে চাওয়ার মানে হলো আপনি সংখ্যা নয়, মানের ওপর গুরুত্ব দেন। কোন সম্পর্কে বিনিয়োগ করতে হবে, আপনি তা জানেন। যে মানুষদের সঙ্গে আপনার বন্ধুত্ব গভীর, তাঁরা আপনার সত্যিকারের বন্ধু। তাঁদের সঙ্গে কোয়ালিটি সময় কাটানোর মধ্য দিয়ে সত্যিকারের বিশ্বস্ততা আর নির্ভরতার বন্ধন গড়ে ওঠে।
গবেষণায় দেখা গেছে, একজন মানুষ তাঁর সারা জীবনে আত্মীয়স্বজন, সঙ্গী, সন্তান, বন্ধুবান্ধব মিলিয়ে ১৫০ জনের সঙ্গে সম্পর্ক ভালোভাবে চালিয়ে নিতে পারেন। এর মধ্যে জীবনের বিভিন্ন পর্যায়ে যুক্ত হওয়া গভীর বন্ধুর সংখ্যা ৫। আর সেসব বন্ধুত্বের গড় বয়স ২০ বছর। যাঁদের বন্ধুসংখ্যা কম, তাঁরা এই অল্প কয়েকজন বন্ধুর সঙ্গেই তাঁদের লম্বা সময়ের সম্পর্ক বজায় রাখেন।
অল্প কিছু বন্ধু থাকার মানে আপনি নিজের সঙ্গে সময় কাটান বেশি। নিজের শক্তিশালী ও দুর্বল দিকগুলো ভালোভাবে জানেন। নিজের সঙ্গে নিজের সম্পর্ক মজবুত হয়। নিজেকে শুধরে নিয়ে প্রতিনিয়ত নিজের সেরা ভার্সন হয়ে উঠতে আপনি আগ্রহী।
অনেক বন্ধু আপনাকে সুখী করতে পারবে না। আপনাকে সুখী করতে পারবেন কেবল আপনি। অল্পসংখ্যক বন্ধু থাকা মানে তাঁরা পরীক্ষিত বন্ধু। তাঁরা আপনার অসুখী হওয়ার কারণ হবেন না। বন্ধুত্বের মুখোশ পরা অনেকে আপনার অজান্তেই মানসিক চাপ, দুশ্চিন্তা, হতাশা কেবল বাড়াচ্ছেন। গবেষণা বলছে, অল্প বন্ধু থাকলে সুখী হওয়া সহজ হয়। আর আপনার কাছে সবকিছুর ঊর্ধ্বে মানসিক শান্তি।
জীবনে সুখী হওয়ার জন্য ব্যক্তিগত জীবন আড়ালে রাখার কোনো বিকল্প নেই। কেননা, লোকে কথা বলবেই। আর সেটা আপনাকে মানসিকভাবে আহত করবে। আপনি জানেন যে সবাই আপনার মঙ্গল চান না। আপনি জনপ্রিয়তা নয়, বরং নিরিবিলিতে আপনজনদের নিয়ে একটা ভালো জীবন কাটাতে বেশি আগ্রহী।
ফ্রেন্ড সার্কেল ছোট রাখার মানে হলো, আপনি ফোকাসড, লক্ষ্যে অবিচল। আপনি ছোট ছোট লক্ষ্য ধরে আগান। আত্মোন্নয়নে আগ্রহী। বিনোদনের চেয়ে শিক্ষামূলক আধেয়ই আপনাকে বেশি আকর্ষণ করে। আপনি নিজের ব্যক্তিগত উন্নয়নের ওপর বিনিয়োগ করতে চান।
সূত্র: ভেরিওয়েল মাইন্ড

=== নৌবাহিনী নেবে একাধিক বেসামরিক কর্মী, পদ ৮৮ ===
বাংলাদেশ নৌবাহিনীর সাংগঠনিক কাঠামোভুক্ত একাধিক বেসামরিক পদে জনবল নিয়োগের বিজ্ঞপ্তি প্রকাশ করা হয়েছে। এই বাহিনীতে ১৫ ও ১৬তম গ্রেডে ড্রাইভিং সংশ্লিষ্ট ৮ ক্যাটাগরির পদে মোট ৮৮ জনকে নিয়োগ দেওয়া হবে। আগ্রহী প্রার্থীদের শুধু ডাকযোগে আবেদনপত্র পাঠাতে হবে।
পদসংখ্যা:৬১
যোগ্যতা:অষ্টম শ্রেণি বা জুনিয়র স্কুল সার্টিফিকেট বা সমমান পাস। ভারী যানবাহন চালনার লাইসেন্স থাকতে হবে। ভারী যানবাহন চালনায় পাঁচ বছরের বাস্তব অভিজ্ঞতা থাকতে হবে।
বেতন স্কেল: ৯,৭০০-২৩,৪৯০ টাকা (গ্রেড-১৫)
পদসংখ্যা: ৪
যোগ্যতা:এসএসসি বা সমমান পাস। ভারী জলযান চালনার লাইসেন্স থাকতে হবে। ভারী যানবাহন চালনায় পাঁচ বছরের বাস্তব অভিজ্ঞতা থাকতে হবে।
বেতন স্কেল:৯,৭০০-২৩,৪৯০ টাকা (গ্রেড-১৫)
পদসংখ্যা: ২
যোগ্যতা:এসএসসি বা সমমান পাস। ভারী যানবাহন চালনার লাইসেন্স থাকতে হবে। ভারী যানবাহন চালনায় তিন বছরের বাস্তব অভিজ্ঞতা থাকতে হবে।
পদসংখ্যা:২
পদসংখ্যা:৪
যোগ্যতা:এসএসসি বা সমমান পাস। ভারী যানবাহন চালনার লাইসেন্স থাকতে হবে। ভারী যানবাহন চালনায় পাঁচ বছরের বাস্তব অভিজ্ঞতা থাকতে হবে।
পদসংখ্যা: ৫
যোগ্যতা:এসএসসি বা সমমান পাস। ভারী জলযান চালনার লাইসেন্স থাকতে হবে। সংশ্লিষ্ট কাজে তিন বছরের বাস্তব অভিজ্ঞতা থাকতে হবে।
বেতন স্কেল:৯,৩০০-২২,৪৯০ টাকা (গ্রেড-১৬)
পদসংখ্যা:৬
যোগ্যতা:এসএসসি বা সমমান পাস। ক্রেন ড্রাইভিংয়ের লাইসেন্স থাকতে হবে। ভারী যানবাহন চালনায় তিন বছরের বাস্তব অভিজ্ঞতা থাকতে হবে।
বেতন স্কেল: ৯,৩০০-২২,৪৯০ টাকা (গ্রেড-১৬)
বয়স:প্রার্থীদের বয়স ১৯ ডিসেম্বর ২০২৪ তারিখে ১৮ থেকে ৩২ বছরের মধ্যে হতে হবে।
আগ্রহী প্রার্থীদের নির্ধারিত আবেদন ফরমের ছক পূরণ করে শিক্ষাগত সনদের সত্যায়িত ফটোকপি; হেভি ড্রাইভিং লাইসেন্স/ভারী জলযান চালনার লাইসেন্সের (প্রযোজ্য ক্ষেত্রে) সত্যায়িত ফটোকপি; অভিজ্ঞতার মূল সনদের সত্যায়িত ফটোকপি ও জাতীয় পরিচয়পত্রের সত্যায়িত ফটোকপি; ইউনিয়ন পরিষদের চেয়ারম্যান/পৌরসভার মেয়র/সিটি করপোরেশনের ওয়ার্ড কাউন্সিলর/ক্যান্টনমেন্ট বোর্ডের প্রধান নির্বাহী কর্মকর্তা কর্তৃক প্রদত্ত নাগরিকত্ব সনদ; ৯ম বা তদূর্ধ্ব গ্রেডের গেজেটেড কর্মকর্তা কর্তৃক সত্যায়িত প্রার্থীর সম্প্রতি তোলা আট কপি পাসপোর্ট আকারের ছবি; ৯ম বা তদূর্ধ্ব গ্রেডের গেজেটেড কর্মকর্তা কর্তৃক প্রদত্ত চারিত্রিক সনদসহ আবেদনপত্র ডাকযোগে পাঠাতে হবে। খামের ওপর পদের নাম, প্রার্থীর নিজ জেলার নাম ও কোটা (যদি থাকে) মোটা অক্ষরে স্পষ্টভাবে অবশ্যই উল্লেখ করতে হবে। আবেদনপত্রের সঙ্গে আবেদনকারীর বর্তমান ঠিকানা সংবলিত (যে ঠিকানায় পত্রালাপ করা হবে) ২৩ সেন্টিমিটার বাই ১১ সেন্টিমিটার মাপের দুটি খাম অবশ্যই সংযুক্ত করতে হবে। প্রতি খামে ১২ টাকার ডাকটিকিট লাগানো থাকতে হবে।
‘পরিচালক, বেসামরিক কর্মচারী পরিদপ্তর, নৌবাহিনী সদর দপ্তর’-এর অনুকূলে (বিএন সিভিলিয়ান রিক্রুটমেন্ট ফান্ড, হিসাব নম্বর– ০১২১৪৩৪০০৩৮৭২, সোনালী ব্যাংক লিমিটেড, নৌবাহিনী সদর দপ্তর শাখা, বনানী, ঢাকা- ১২১৩) ২০০ টাকা জমা দিতে হবে। জমাকৃত টাকার মেমো (গ্রাহকের কপি) আবেদনপত্রের সঙ্গে সংযুক্ত করতে হবে।
আবেদনপত্র পাঠানোর ঠিকানা:পরিচালক, বেসামরিক কর্মচারী পরিদপ্তর, নৌবাহিনী সদর দপ্তর, বনানী, ঢাকা-১২১৩।
আবেদনের শেষ সময়:১৯ ডিসেম্বর ২০২৪।

=== দায়িত্ব গ্রহণ করেই ছাত্র-জনতার আন্দোলনে আহতদের দেখতে গেলেন খলিলুর রহমান ===
ছাত্র-জনতার আন্দোলনে আহত ব্যক্তিদের দেখতে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) গেলেন প্রধান উপদেষ্টা ড. মুহাম্মদ ইউনূসের রোহিঙ্গা সমস্যা ও অগ্রাধিকারপ্রাপ্ত বিষয়াবলি-সংক্রান্ত বিশেষ প্রতিনিধি খলিলুর রহমান। আজ বুধবার দায়িত্ব গ্রহণের পর কিছু নিয়মতান্ত্রিক কাজ শেষে তিনি পঙ্গু হাসপাতালে আহত ব্যক্তিদের দেখতে যান।
এর আগে গতকাল মঙ্গলবার অন্তর্বর্তী সরকারের প্রধান উপদেষ্টার রোহিঙ্গা সমস্যা ও অগ্রাধিকারপ্রাপ্ত বিষয়াবলি-সংক্রান্ত বিশেষ প্রতিনিধি হিসেবে খলিলুর রহমানকে নিয়োগ দেওয়া হয়। খলিলুর রহমান বিকেলে প্রথম আলোকে বলেন, ‘আন্দোলনের সময় আমি ছিলাম না। এই ছেলেরা (আহতরা) আন্দোলনের মুখচ্ছবি। তাঁদের দেখতে যাওয়া আমার একটা নৈতিক দায়িত্বও বটে। সেখানে হাসপাতালের পরিচালক আহতদের সঙ্গে আমার পরিচয় করিয়ে দিলেন। আমি আলাপ করলাম, তাঁরা কী ভাবছেন সেটি জানার চেষ্টা করলাম। তাঁদের অধিকাংশই বলেন, তাঁরা যে চিকিৎসা পাচ্ছেন, সেটি নিয়ে সন্তুষ্ট। হাসপাতালে দায়িত্ব পালনকারীদের ব্যবহার নিয়েও তাঁরা সন্তুষ্টি প্রকাশ করেছেন।’
আহত ব্যক্তিরা দুটি দুশ্চিন্তার কথা জানিয়েছেন উল্লেখ করে খলিলুর রহমান বলেন, একটি হলো এখন হাসপাতালে আহত অবস্থায় চিকিৎসাধীন আছেন, কোনো কাজ করতে পারছেন না। তাঁদের কোনো আয় নেই। পরিবারকে ধার-দেনা করতে হয়েছে। এখন পাওনাদারেরা এসে ধরনা দিচ্ছে, টাকা ফেরত পেতে তাগাদা দিচ্ছেন। তাঁদের কোনো ধরনের সাহায্য করা যায় কি না। দ্বিতীয়টি হলো অনেকেই আছেন যাঁরা একটু বেশি আহত হয়েছেন এবং সুস্থ হতে অনেক সময় লাগবে। তাঁরা ভাবছেন, তাঁদের ভবিষ্যতের কর্মসংস্থান কেমন হবে? তাঁরা কি সত্যি কাজ করতে পারবেন কি না? চিকিৎসা শেষে তাঁদের কর্মসংস্থান করা এবং পুনর্বাসনের বিষয়ে সরকার যেন কিছু করে।
আহত ব্যক্তিদের মধ্যে যে উদ্দীপনা রয়েছে, সেটি দেখে উৎসাহবোধ করেছেন উল্লেখ করে খলিলুর রহমান বলেন, ‘একটা কথা বললেন একজন। সেটি হলো আজকে যদি রাষ্ট্র আমাদের ভার নিতে না পারে, তাহলে ভবিষ্যতে যদি এ ধরনের একটা অবস্থার উদ্ভব হয়, ফ্যাসিবাদের উদ্ভব হয়, কেউ কি আর প্রতিবাদ-প্রতিরোধ করতে যাবে?’
এই আহত ব্যক্তিদের প্রত্যাশা অনুযায়ী কাজ করাটা অনেক বড় কাজ হবে বলে মনে করেন খলিলুর রহমান। তিনি বলেন, ‘আমরা এখন যদি নতুন দিকে যেতে চাই, যারা আমাদের জন্য এতটা করেছেন, অথচ সেই নতুন দিনের পুরো স্বাদটা তাঁরা পাবেন না, সেটি হতে পারে না। তাঁদের তো আমরা ফেলে দিতে পারি না। আমি এতে খুব উৎসাহবোধ করেছি।’
‘রোহিঙ্গাদের নিরাপদে প্রত্যাবাসন প্রধান লক্ষ্য’
পঙ্গু হাসপাতালে আহত ব্যক্তিদের সঙ্গে সাক্ষাতের পর প্রধান উপদেষ্টার রোহিঙ্গা সমস্যা ও অগ্রাধিকারপ্রাপ্ত বিষয়াবলি-সংক্রান্ত বিশেষ প্রতিনিধি খলিলুর রহমান পররাষ্ট্র মন্ত্রণালয়ে যান। তিনি পররাষ্ট্র উপদেষ্টা তৌহিদ হোসেনের সঙ্গে সৌজন্য সাক্ষাৎ করেন। খলিলুর রহমান বলেন, পররাষ্ট্র দপ্তর ছাড়া রোহিঙ্গা–সংক্রান্ত বিষয়ে কাজ করা দুষ্কর। এই কাজে পররাষ্ট্র উপদেষ্টা শতভাগ সাহায্য করবেন, পাশে থাকবেন।
রোহিঙ্গা–সংক্রান্ত বিষয়ে নিজের লক্ষ্যের কথাও জানিয়েছেন খলিলুর রহমান। তিনি বলেন, ‘আমাদের লক্ষ্য একটাই। সেটি হচ্ছে, রোহিঙ্গা শরণার্থীদের সব অধিকারসহ তাঁদের দেশে প্রত্যাবাসন করা। সুতরাং সব কাজ হবে এই লক্ষ্যকে সামনে রেখে।’
রোহিঙ্গা ইস্যুকে সারা বিশ্বের নজরে আনার চেষ্টা করবেন জানিয়ে খলিলুর রহমান বলেন, জাতিসংঘের সাধারণ পরিষদে রোহিঙ্গাদের ওপর একটি আন্তর্জাতিক কনফারেন্স করার বিষয়ে আলোচনা চলছে। সেই কনফারেন্সের প্রস্তাবটি গৃহীত হলে রোহিঙ্গা ইস্যু সামনে নিয়ে আসার ক্ষেত্রে বড় সুযোগ তৈরি হবে।

=== ছাত্রশিবিরের পূর্ণাঙ্গ কমিটি, রয়েছেন তিন সমন্বয়ক ===
চট্টগ্রাম বিশ্ববিদ্যালয়ের ইসলামী ছাত্রশিবিরের পূর্ণাঙ্গ কমিটির তালিকা প্রকাশ করা হয়েছে। এ কমিটিতে বৈষম্যবিরোধী ছাত্র আন্দোলনের সমন্বয়ক পদে থাকা তিনজন রয়েছেন। সহসমন্বয়ক রয়েছেন একজন। আজ বুধবার সন্ধ্যায় গণমাধ্যমে পাঠানো এক বিজ্ঞপ্তিতে কমিটির তালিকা প্রকাশ করা হয়।
১৭ জনের পূর্ণাঙ্গ কমিটির ৩ জন আগেই প্রকাশ্যে আসেন। ২৪ সেপ্টেম্বর বিশ্ববিদ্যালয় শাখা ছাত্রশিবিরের সভাপতি নাহিদুল ইসলাম ও সেক্রেটারি মুহাম্মদ ইব্রাহিমের পরিচয় প্রকাশ হয়েছিল। এরপর ২১ অক্টোবর প্রকাশ্যে আসেন প্রচার সম্পাদক সাইদ বিন হাবিব। নাহিদুল বিশ্ববিদ্যালয়ের ইসলামিক স্টাডিজ বিভাগের ২০১৬-১৭ শিক্ষাবর্ষ, ইব্রাহিম মার্কেটিং বিভাগের ২০১৫-১৬ শিক্ষাবর্ষ এবং সাইদ ইতিহাস বিভাগের ২০১৯-২০ শিক্ষাবর্ষের শিক্ষার্থী।
কমিটিতে বায়তুল মাল ও সংস্কৃতি সম্পাদক পদে আছেন ইসলামিক স্টাডিজ বিভাগের মোহাম্মদ আলী। অফিস সম্পাদক পদে রয়েছেন ব্যাংকিং অ্যান্ড ইনস্যুরেন্স বিভাগের মুহাম্মদ পারভেজ। ইসলামিক স্টাডিজ বিভাগের হাসান মুজাহিদুল ইসলাম শিক্ষা সম্পাদক পদে, একই বিভাগের একই বর্ষের হাবিবুল্লাহ খালেদ মানবসম্পদ উন্নয়ন সম্পাদক পদে, এস এম ফাহিম আইটি সম্পাদক পদে ও রবিউল ইসলাম সাহিত্য সম্পাদক পদে রয়েছেন।
কমিটিতে ব্যবসায় শিক্ষা সম্পাদক পদে রয়েছেন ইতিহাস বিভাগের আফনান হাসান। এ ছাড়া প্রকাশনা ও ছাত্রকল্যাণ সম্পাদক পদে ক্রিমিনোলজি অ্যান্ড পুলিশ সায়েন্স বিভাগের শরিফুল ইসলাম, ছাত্র আন্দোলন সম্পাদক পদে ইসহাক ভূঁইয়া, পাঠাগার সম্পাদক পদে রাজনীতিবিজ্ঞান বিভাগের দ্বীন ইসলাম, বিজ্ঞান সম্পাদক পদে প্রাণরসায়ন ও অণুপ্রাণবিজ্ঞান বিভাগের আমির হোসাইন, সহমানবসম্পদ উন্নয়ন সম্পাদক পদে মো. আবদুল্লাহ রয়েছেন।
অন্যদিকে স্কুল ও কলেজ কার্যক্রম সম্পাদক পদে চট্টগ্রাম কলেজের ভূগোল ও পরিবেশবিদ্যা বিভাগের ইয়াসিন মুহাম্মদ ও হাটহাজারী কৃষি প্রশিক্ষণ ইনস্টিটিউটের মোশারফ হোসেন রয়েছেন। এই দুজন বিশ্ববিদ্যালয়ের শিক্ষার্থী নন। তাঁরা চট্টগ্রামের হাটহাজারী থেকে আমান বাজার পর্যন্ত বিভিন্ন স্কুল ও কলেজের কার্যক্রম দেখাশোনার দায়িত্বে রয়েছেন বলে জানিয়েছেন ছাত্রশিবিরের শাখা সেক্রেটারি মুহাম্মদ ইব্রাহিম।
শিবির নেতারা বলেন, হাটহাজারী থেকে আমান বাজার পর্যন্ত স্কুল-কলেজের কমিটির নেতৃত্ব চট্টগ্রাম বিশ্ববিদ্যালয় থেকে দেওয়া হয়। এ কারণে এসব প্রতিষ্ঠান দেখাশোনার জন্য দুজনকে কমিটিতে রাখা হয়েছে। আগামী ডিসেম্বরে কমিটির মেয়াদ শেষ হবে। বর্তমানে ছাত্রদের সাতটি হলের মধ্যে মাস্টারদা সূর্যসেন হল ছাড়া বাকি সব কটিতে শিবিরের কমিটি রয়েছে।
বৈষম্যবিরোধী ছাত্র আন্দোলনের কয়েকজন নেতা চট্টগ্রাম বিশ্ববিদ্যালয় শাখা ছাত্রশিবিরের পূর্ণাঙ্গ কমিটিতে রয়েছেন। ১৭ সদস্যর এই কমিটির ৪ জন বৈষম্যবিরোধী ছাত্র আন্দোলনের চট্টগ্রাম বিশ্ববিদ্যালয়ের সমন্বয়ক। আর একজন সহসমন্বয়ক। এ ছাড়া শিবিরের পদধারী আরও দুজন বৈষম্যবিরোধী ছাত্র আন্দোলনের নেতৃত্বে রয়েছেন বলে জানা গেছে। তবে ওই দুজনের একজন শিবিরের একটি হল কমিটির এবং অন্যজন চট্টগ্রাম নগর শাখার দায়িত্বে রয়েছেন।
সমন্বয়ক পদে থাকা তিনজন হলেন মোহাম্মদ আলী, ইসহাক ভূঁইয়া ও হাসান মুজাহিদুল ইসলাম। এ ছাড়া সহসমন্বয়ক পদে রয়েছেন হাবিবুল্লাহ খালেদ। অন্যদিকে সমন্বয়ক মোনায়েম শরীফও শিবিরের দায়িত্বে রয়েছেন। তিনি বিশ্ববিদ্যালয়ের এ এফ রহমান হলের সভাপতি। সমন্বয়ক ইব্রাহিম রনি শিবিরের চট্টগ্রাম মহানগরের দায়িত্বে আছেন।
এ ব্যাপারে জানতে চেয়ে বৈষম্যবিরোধী ছাত্র আন্দোলনের কেন্দ্রীয় সমন্বয়ক মোহাম্মদ রাসেল আহমেদের মুঠোফোনে কল করলেও তিনি সাড়া দেননি। পরে খুদেবার্তা পাঠানো হলেও উত্তর দেননি।
জানতে চাইলে শিবিরের চট্টগ্রাম বিশ্ববিদ্যালয় শাখার সেক্রেটারি মুহাম্মদ ইব্রাহিম প্রথম আলোকে বলেন, ‘সমন্বয়ক পদে যাওয়ার পর তাঁদের অব্যাহতি দিয়ে ভারপ্রাপ্ত কয়েকজনকে সংগঠনে দায়িত্ব দেওয়া হয়েছিল। তবে শিক্ষা কার্যক্রম শুরুর পর তাঁদের আবার দায়িত্বে ফিরিয়ে আনা হয়েছে। বৈষম্যবিরোধী ছাত্র আন্দোলন নতুন করে কমিটি দেবে। আমাদের সদস্যদের আমরা সেখানে অ্যালাউ করব না।’

=== সেনাকুঞ্জের সংবর্ধনা অনুষ্ঠানে যেতে পারেন খালেদা জিয়া ===
সশস্ত্র বাহিনী দিবস উপলক্ষে সেনাকুঞ্জের সংবর্ধনা অনুষ্ঠানে অংশ নেবেন বিএনপির চেয়ারপারসন খালেদা জিয়া। শারীরিক অবস্থা ঠিক থাকলে আগামীকাল বৃহস্পতিবার বেলা তিনটায় তিনি গুলশানের বাসভবন থেকে রওনা হতে পারেন।
বিএনপির চেয়ারপারসনের ব্যক্তিগত সচিব এ বি এম সাত্তার প্রথম আলোকে এ তথ্য নিশ্চিত করেছেন।
এবার সশস্ত্র বাহিনী দিবস উপলক্ষে বিএনপির চেয়ারপারসন খালেদা জিয়া, ভারপ্রাপ্ত চেয়ারম্যান তারেক রহমান, মহাসচিব মির্জা ফখরুল ইসলাম আলমগীরসহ দলটির ২৬ নেতাকে সেনাকুঞ্জে আমন্ত্রণপত্র জানানো হয়েছে।
বিএনপির দায়িত্বশীল সূত্র জানিয়েছে, প্রায় এক যুগ পর খালেদা জিয়া আগামীকাল সশস্ত্র বাহিনী দিবসের অনুষ্ঠানে যোগ দিতে পারেন।
এ ছাড়া গত ৫ আগস্ট রাষ্ট্রপতি খালেদা জিয়ার সাজা স্থগিত করার পর এই প্রথম রাষ্ট্রীয় কোনো অনুষ্ঠানে যাচ্ছেন তিনি।
২০১০ সালের নভেম্বরে তৎকালীন বিরোধী নেত্রী খালেদা জিয়াকে তাঁর সেনানিবাসের বাড়ি থেকে উচ্ছেদ করা হয়। এর পর থেকে তিনি আর সেনানিবাসে যাননি।
আগামীকাল ২১ নভেম্বর (বৃহস্পতিবার) সশস্ত্র বাহিনী দিবস উদ্‌যাপিত হবে। এ উপলক্ষে রাষ্ট্রপতি ও সশস্ত্র বাহিনীর সর্বাধিনায়ক মো. সাহাবুদ্দিন এবং প্রধান উপদেষ্টা ড. মুহাম্মদ ইউনূস পৃথক বাণী দিয়েছেন।

=== একাত্তরে জামায়াতের ভুল প্রমাণিত হলে জাতির কাছে ক্ষমা চাইব: জামায়াতের আমির ===
জামায়াতে ইসলামীর আমির শফিকুর রহমান বলেছেন, একাত্তরে জামায়াত কোনো ভুল করলে, সেটি যদি সন্দেহাতীতভাবে প্রমাণিত হয়, তাহলে তিনি জাতির কাছে ক্ষমা চাইবেন।
স্থানীয় সময় মঙ্গলবার যুক্তরাজ্যের পূর্ব লন্ডনে ‘মিট দ্য প্রেস’ অনুষ্ঠানে একাত্তরের ভূমিকা নিয়ে সাংবাদিকদের এক প্রশ্নের জবাবে এ কথা বলেন জামায়াতের আমির। দলটির কেন্দ্রীয় কার্যালয় থেকে পাঠানো সংবাদ বিজ্ঞপ্তিতে এ তথ্য জানানো হয়।
এ সময় একাত্তরে মানবতাবিরোধী অপরাধের দায়ে মৃত্যুদণ্ডপ্রাপ্ত চৌধুরী মুঈনুদ্দীনের বিচারের রায়কে যুক্তরাজ্যের বিচারপতিরা ‘জেনোসাইড অব জাস্টিস’ বলেছেন বলে উল্লেখ করেন শফিকুর রহমান। তিনি বলেন, ‘১৫টি বছর আমাদের আমাদের অফিসে বসতে দেওয়া হয়নি, কথা বলতে দেওয়া হয়নি। এমনকি কোনো র‌্যালি পর্যন্ত করতে দেওয়া হয়নি। আমরা সাংবাদিকদের মাধ্যমেও জাতির কাছে যেতে পারিনি।’
২০২৪-এর গণ–অভ্যুত্থানে নিহত ব্যক্তিদের ‘জাতীয় বীর’ হিসেবে স্বীকৃতি দেওয়ার দাবি জানান জামায়াতের আমির। তিনি বলেন, ‘এ অভ্যুত্থানে দেশের সব শ্রেণির মানুষ অংশগ্রহণ করেছিল। এমনকি দেশের বাইরে অবস্থানরত অনেকেই যাঁর যাঁর সাধ্য অনুযায়ী আমাদের সঙ্গে যুদ্ধ করেছেন। আমরা তাঁদের সবাইকে মোবারকবাদ ও কৃতজ্ঞতা জানাই।’
প্রবাসীরা রেমিট্যান্সের মাধ্যমে বাংলাদেশকে বিপুল সহায়তা করে যাচ্ছেন উল্লেখ করে শফিকুর রহমান বলেন, ‘মনিটারি রেমিট্যান্সের পাশাপাশি বাংলাদেশকে ইন্টেলিজেন্স রেমিট্যান্স পাঠানোর জন্যও আমি প্রবাসীদের কাছে আবেদন রাখছি। ইন্টেলিজেন্স রেমিট্যান্স বাংলাদেশে বুদ্ধিবৃত্তিক বিকাশে বিরাটভাবে সহায়ক হবে।’
বিগত সরকারের লাগামহীন দুর্নীতির কথা উল্লেখ করে জামায়াতের আমির বলেন, যে পরিমাণ উন্নয়ন করা সম্ভব হতো, সেটা আসলে হয়নি। বাংলাদেশে একটি উন্নয়ন প্রকল্পে যে ব্যয় দেখানো হয়েছে, এ অঞ্চলের অন্যান্য দেশে সে ধরনের উন্নয়ন প্রকল্প তার তিন ভাগের এক ভাগ ব্যয় করেই সম্পন্ন হয়েছে। দেশে সময়মতো কোনো প্রকল্পের কাজ শেষ করা হয়নি, একের পর এক সময় বাড়ানো হয়েছে আর সেই সঙ্গে বাড়িয়ে দেখানো হয়েছে প্রকল্পের ব্যয়। এভাবেই দেশটাকে লুটেপুটে নিঃস্ব করা হয়েছে।
শফিকুর রহমান আরও বলেন, ‘জাতিগতভাবে অনৈক্য এবং দুর্নীতির কারণে আমরা জাতি হিসেবে আগাতে পারিনি। দুর্নীতি আমাদের জন্য একটি জাতীয় লজ্জার বিষয়। যুক্তরাজ্য নিজেদের দুর্নীতি থেকে অনেকটা মুক্ত রাখতে পারার কারণে সারা বিশ্বে নিজেদের একটা মর্যাদাপূর্ণ স্থানে নিয়ে যেতে পেরেছে। কিন্তু আমরা পারিনি।’
অনুষ্ঠানে আরও উপস্থিত ছিলেন জামায়াতে ইসলামীর ইউরোপের মুখপাত্র আবু বকর মোল্লা। আবু সালেহ ইয়াহইয়ার পরিচালনায় অনুষ্ঠানে পবিত্র কোরআন তিলাওয়াত করেন ইমাম উদ্দিন। দেশাত্মবোধক গান পরিবেশন করেন কামাল হোসাইন। যুক্তরাজ্যের বিভিন্ন বাংলা গণমাধ্যমের সাংবাদিকেরা এতে অংশ নেন।

=== নতুন আইজিপি বাহারুল আলম ===
পুলিশের মহাপরিদর্শক (আইজিপি) পদে নিয়োগ পেয়েছেন বাহারুল আলম। তিনি বর্তমান আইজিপি মো. ময়নুল ইসলামের স্থলাভিষিক্ত হচ্ছেন।
বাহারুল আলম ২০২০ সালে পুলিশের চাকরি থেকে অবসরে গিয়েছিলেন। পুলিশের বিশেষ শাখার (এসবি) প্রধান ছিলেন। তাঁকে নতুন আইজিপি করা হয়েছে বলে স্থানীয় সরকার উপদেষ্টা আসিফ মাহমুদ সজীব ভূঁইয়া জানিয়েছেন।
আজ বুধবার সন্ধ্যায় রাজধানীর ফরেন সার্ভিস একাডেমিতে সাংবাদিকদের ব্রিফিংয়ে নতুন আইজিপি নিয়োগের কথা জানান উপদেষ্টা আসিফ মাহমুদ।
আইজিপির সঙ্গে ঢাকা মহানগর পুলিশ (ডিএমপি) কমিশনার পদেও পরিবর্তন আনা হয়েছে বলে জানান উপদেষ্টা আসিফ মাহমুদ। তিনি বলেন, ডিএমপির নতুন কমিশনার হিসেবে নিয়োগ পেয়েছেন শেখ মো. সাজ্জাত আলী।
পরে নতুন আইজিপি নিয়োগ দেওয়ার কথা জানিয়ে স্বরাষ্ট্র মন্ত্রণালয়ের প্রজ্ঞাপনে বলা হয়েছে, সরকারি চাকরি আইন, ২০১৮–এর ৪৯ ধারা অনুযায়ী বাংলাদেশ পুলিশের অবসরপ্রাপ্ত উপপুলিশ মহাপরিদর্শক (ডিআইজি) বাহারুল আলমকে অন্য কোনো পেশা, ব্যবসা কিংবা সরকারি, আধা–সরকারি, বেসরকারি প্রতিষ্ঠান/সংগঠনের সাথে কর্ম–সম্পর্ক পরিত্যাগের শর্তে যোগদানের তারিখ থেকে দুই বছর মেয়াদে বাংলাদেশ পুলিশের পুলিশ মহাপরিদর্শক পদে চুক্তিভিত্তিক নিয়োগ প্রদান করা হলো।
ছাত্র–জনতার আন্দোলনের মুখে ৫ আগস্ট শেখ হাসিনা সরকারের পতনের পর পুলিশের শীর্ষ পর্যায়ের কর্মকর্তাদের সরিয়ে দেওয়া হয়। তৎকালীন আইজিপি আবদুল্লাহ আল–মামুন বর্তমানে কারাবন্দী। অতিরিক্ত আইজিপি পদমর্যাদার বেশির ভাগ কর্মকর্তাকেই চাকরি থেকে অবসর দেওয়া হয়।
সরকার পতনের পরদিন ৬ আগস্ট রাতে মো. ময়নুল ইসলামকে আইজিপি নিয়োগ দেওয়া হয়েছিল। তখন দেশে কোনো সরকার ছিল না। এর কিছু দিনের মধ্যে ডিএমপি কমিশনার করা হয়েছিল মো. মাইনুল হাসানকে।
এখন পুলিশপ্রধানের পাশাপাশি ডিএমপি কমিশনারের পদেও পরিবর্তন আনা হলো।
বাহারুল আলম ২০০৭–০৮ সালে এসবি প্রধানের দায়িত্বে ছিলেন। পরে পুলিশ সদর দপ্তরে দায়িত্ব পালন করেছেন। তিনি ২০০৯ থেকে ২০১৩ সাল পর্যন্ত জাতিসংঘ সদর দপ্তরের শান্তি রক্ষা বিভাগে পুলিশ লিয়াজোঁ অফিসার হিসেবে কর্মরত ছিলেন। ২০১৫ সালে আফগানিস্তানে জাতিসংঘ শান্তি রক্ষা মিশনের সিনিয়র পুলিশ অ্যাডভাইজার হিসেবে কাজ করেন।
এর আগে ক্রোয়েশিয়া, সার্বিয়া, কসোভো ও সিয়েরা লিওনে দায়িত্ব পালন করেন বাহারুল আলম। দুই দফা পদোন্নতিবঞ্চিত এই কর্মকর্তা ২০২০ সালে অবসরে যান তিনি।

=== তাদের দশাও যেন পলাতক শেখ হাসিনার মতো না হয়... ===
বরাবরই নানা বিষয়ে অন্তর্জালে সরব আশফাক নিপুন। ছাত্র-জনতার অভ্যুত্থানেও ফেসবুকে সক্রিয় ছিলেন ‘মহানগর’ নির্মাতা। অন্তর্বর্তী সরকার গঠনের পরও নিজের মত জানাচ্ছেন তিনি। আজ বিকেলেও সাম্প্রতিক বিষয় নিয়ে নতুন পোস্ট দিয়েছেন নিপুন।
ছাত্র-জনতার অভ্যুত্থানে সর্বস্তরের ছাত্র ও সাধারণ মানুষ রাস্তায় নেমেছিল বলে উল্লেখ করেন নিপুন। তাঁর ভাষ্যে, ‘জুলাই গণ-অভ্যুত্থানে সর্বস্তরের ছাত্র এবং সাধারণ মানুষ রাস্তায় নেমে এসেছিল, বাসায় বসে বসে দোয়া করেছিল, যার যা সামর্থ্য দিয়ে সহায়তা করেছিল। কারণ, তারা দেখেছিল লড়াইটা আওয়ামী ফ্যাসিস্ট শাসক বনাম সাধারণ ছাত্র–জনতার। এটাও অস্বীকার করার কোনো উপায় নেই যে এই আন্দোলন বেগবান করতে বিরোধী সব দলের কর্মীদের ভূমিকা অনস্বীকার্য। তাদের সংগ্রামও গত দেড় দশকের। কিন্তু এটা যদি শুধুমাত্র রাজনৈতিক দলগুলোর মধ্যকার লড়াই হতো, তাহলে সাধারণ মানুষ এই লড়াই থেকে দূরে থাকত। সেই প্রমাণ বিগত ১৫ বছরে ভূরি ভূরি আছে।’
কোনো রাজনৈতিক দলকেই দেশের মানুষ পুরোপুরি বিশ্বাস করতে পারে না বলেও নিজের পোস্টে লিখেছেন সময়ের আলোচিত এই নির্মাতা।
আশফাক নিপুন লিখেছেন, ‘দেশের সাধারণ মানুষ এখনো দেশের কোনো রাজনৈতিক দলকেই পুরোপুরি বিশ্বাস করতে পারে না। এটাই বাস্তবতা। এই বাস্তবতা মেনে সব রাজনৈতিক দলগুলোর উচিত কীভাবে সাধারণ জনগণের ভেতর নিজের দলের প্রতি আস্থা তৈরি করা যায়, সে বিষয়ে নিরলস কাজ করা। এই আস্থা ক্ষমতায় গিয়ে অর্জন করা সম্ভব নয়। কারণ, সাধারণ মানুষ আজীবন এস্টাবলিশমেন্টের বিপক্ষে। এই আস্থা অর্জন করতে হয় ক্ষমতাবলয়ের বাইরে থেকেই।’
সাধারণ মানুষের ন্যায্যতার আকাঙ্ক্ষা থেকেই এই অভ্যুত্থান সংগঠিত হয়েছে বলেও উল্লেখ করেন নিপুন। তিনি লিখেছেন, ‘অরাজনৈতিক সরকার দিয়ে দীর্ঘদিন দেশ চালানো যেমন কাজের কথা না, ঠিক তেমনি রাজনৈতিক সরকার হতে চাওয়া সব রাজনৈতিক দলগুলোর বোঝা উচিত মুক্তিযুদ্ধের পরে বাংলাদেশের ইতিহাসের সবচেয়ে বড় গণ-অভ্যুত্থান সংগঠিত হয়েছে সকল প্রকার পূর্বানুমান (যেমন—বর্ষাকালে আন্দোলন হয় না, নির্বাচনের আগেই কেবল জোরেশোরে আন্দোলন হয়, ঘোষণা দিয়ে বিরোধী সকল পক্ষ আন্দোলনে শামিল না হলে সফল হয় না) অগ্রাহ্য করেই। সেটা সম্ভব হয়েছে সাধারণ মানুষের ন্যায্যতার আকাঙ্ক্ষা থেকেই।’
আশফাক নিপুন আরও লিখেছেন, ‘সাধারণ মানুষের এই আকাঙ্ক্ষা, ইচ্ছা আর দেশপ্রেমকে পুঁজি করে অরাজনৈতিক এবং রাজনৈতিক যারাই রাজনীতি রাজনীতি খেলতে চাইবে, তাদের দশাও কোনো একসময় যেন পলাতক শেখ হাসিনার মতো না হয়, সেই বিষয় নিশ্চিত করতে হবে তাদেরকেই।’

=== রাজনৈতিক দলের বিরুদ্ধে শাস্তির বিধান রাখেনি সরকার ===
‘আন্তর্জাতিক অপরাধ (ট্রাইব্যুনাল) সংশোধন অধ্যাদেশ ২০২৪’–এর খসড়ায় সংগঠন বা রাজনৈতিক দলের বিরুদ্ধে শাস্তিমূলক ব্যবস্থা নেওয়ার সুপারিশের যে বিধান প্রস্তাব করা হয়েছিল, তা বাদ দিয়েছে অন্তর্বর্তী সরকারের উপদেষ্টা পরিষদ। তবে আরও কিছু সংশোধনী এনে করা অধ্যাদেশের খসড়াটি অনুমোদন দিয়েছে উপদেষ্টা পরিষদ।
আজ বুধবার সচিবালয়ে প্রধান উপদেষ্টা ড. মুহাম্মদ ইউনূসের সভাপতিত্বে অনুষ্ঠিত উপদেষ্টা পরিষদের বৈঠকে খসড়াটি অনুমোদন দেওয়া হয়। আজই প্রথমবারের মতো সচিবালয়ে অফিস করেন প্রধান উপদেষ্টা ড. মুহাম্মদ ইউনূস।
বৈঠক শেষে সন্ধ্যায় রাজধানীর ফরেন সার্ভিস একাডেমিতে প্রধান উপদেষ্টার প্রেস উইং আয়োজিত সংবাদ সম্মেলনে এই তথ্য জানান অন্তর্বর্তী সরকারের আইন উপদেষ্টা অধ্যাপক আসিফ নজরুল। সংবাদ সম্মেলনে আরও উপস্থিত ছিলেন স্থানীয় সরকার উপদেষ্টা আসিফ মাহমুদ সজীব ভূঁইয়া, উপদেষ্টা মো. মাহফুজ আলম, প্রধান উপদেষ্টার প্রেস সচিব শফিকুল আলম।
এর আগে গতকাল মঙ্গলবার সচিবালয়ে উপদেষ্টা আসিফ নজরুল আন্তর্জাতিক অপরাধ (ট্রাইব্যুনাল) সংশোধন অধ্যাদেশের খসড়ার বিষয়ে বলেছিলেন, কোনো রাজনৈতিক দলের বিরুদ্ধে মানবতাবিরোধী অপরাধের অভিযোগ প্রমাণিত হলে আদালত চাইলে প্রয়োজনীয় শাস্তিমূলক ব্যবস্থা নেওয়ার সুপারিশ করতে পারবেন। সেখানে (খসড়া) আদালতকে সেভাবে সরাসরি ক্ষমতা দেওয়া হয়নি। বলা হয়েছে, আদালত যদি মনে করেন, তাহলে প্রয়োজনীয় শাস্তিমূলক ব্যবস্থা গ্রহণ করার জন্য তাঁরা সুপারিশ করতে পারবেন। সংশ্লিষ্ট কর্তৃপক্ষের কাছে সুপারিশ করবেন।
আজকের সংবাদ সম্মেলনে আইন উপদেষ্টা বলেন, ‘আন্তর্জাতিক অপরাধ (ট্রাইব্যুনাল) সংশোধন অধ্যাদেশ ২০২৪’–এর খসড়াটি উপদেষ্টা পরিষদের বেঠকে উপস্থাপন করা হয়েছিল এবং এটি গৃহীত হয়েছে। তিনি বলেন, ‘তবে খুব একটা গুরুত্বপূর্ণ বিষয় হয়েছে উপদেষ্টা পরিষদে। উপদেষ্টা পরিষদ মনে করেছে আমরা যে অধ্যাদেশের সংশোধনী করেছিলাম, সেখানে সংগঠনকে শাস্তি দেওয়ার বিধান ছিল। প্রস্তাবিত সংশোধনীতে বলা হয়েছিল, কোনো সংগঠনকে শাস্তি দেওয়ার যদি প্রয়োজন মনে করে, যদি মনে করে শাস্তি দেওয়া দরকার, তাহলে ট্রাইব্যুনাল শাস্তি দেওয়ার সুপারিশ করতে পারবে উপযুক্ত কর্তৃপক্ষের কাছে।
‘আজকে উপদেষ্টা পরিষদের আলোচনায় বলা হয়েছে, ‘আমরা এই বিচারকে অন্য কোনো বিষয়ের সঙ্গে সম্পর্কিত করতে চাই না। রাজনৈতিক দল বা কোনো সংগঠনকে নিষিদ্ধ করার প্রশ্ন এলে এই আইনকে অযথা প্রশ্নবিদ্ধ করার সুযোগ সৃষ্টি হবে। আমরা সেই সুযোগ দিতে চাই না। আমরা একদম স্বচ্ছতার সঙ্গে বিচারটি করতে চাই। সে জন্য এই বিধান বাতিল করা হয়েছে।’
আসিফ নজরুল বলেন, তাঁরা অনুভব করেছেন, কোনো রাজনৈতিক দল বা সংগঠনের অপরাধমূলক কার্যক্রমের জন্য যদি নিষিদ্ধ করার প্রয়োজন হয়, যদি নিষিদ্ধ করার দাবি ওঠে সমাজে, তাহলে অন্যান্য আইন রয়েছে। সেসব আইনে নিষিদ্ধ করার বিধান আছে। সন্ত্রাস দমন আইনে রয়েছে, নির্বাচনী আইনে রয়েছে, ‘দ্য পলিটিক্যাল পার্টিস অর্ডিন্যান্স, ১৯৭৮’–এ রয়েছে। কাজেই এখানে [‘আন্তর্জাতিক অপরাধ (ট্রাইব্যুনাল) সংশোধন অধ্যাদেশ] এই বিধানটি নেই দেখে জনমতের প্রতি, জনদাবির প্রতি শ্রদ্ধা জানিয়ে এ ধরনের কোনো পদক্ষেপ নেওয়ার সুযোগ থাকল না এটা নয়, আন্তর্জাতিক অপরাধ (ট্রাইব্যুনাল) আইনে থাকল না, কিন্তু দেশে প্রচলিত অন্যান্য আইন রয়েছে। রাজনৈতিক ঐকমত্য হলে...সেটা পরে বিবেচনা করা হবে।
এর আগে বিকেলে মন্ত্রিপরিষদ বিভাগ জানায়, আন্তর্জাতিক অপরাধগুলোর সংজ্ঞা যুগোপযোগীকরণ, অপরাধের দায় নির্ধারণ, অডিও ও ভিডিওর মাধ্যমে বিচারকাজ ধারণ ও সম্প্রচার, বিদেশি কাউন্সেলের বিধান, বিচারকালে অভিযুক্তের অধিকার, অন্তর্বর্তীকালীন আপিল, সাক্ষ্যের গ্রহণযোগ্যতা ও প্রাসঙ্গিকতা-সংক্রান্ত বিধান, তদন্তকারী কর্মকর্তার তল্লাশি ও জব্দ করার বিধান, পর্যবেক্ষক, সাক্ষীর সুরক্ষা, ভিকটিমের অংশগ্রহণ ও সুরক্ষার বিধান সংযোজন করে সংশোধনীর খসড়াটি করা হয়েছে।
গণহত্যা, মানবতাবিরোধী অপরাধ, যুদ্ধাপরাধ ও আন্তর্জাতিক আইনের আওতাধীন অন্যান্য অপরাধে অভিযুক্ত ব্যক্তিদের বিচারের লক্ষ্যে ১৯৭৩ সালে আন্তর্জাতিক অপরাধ (ট্রাইব্যুনাল) আইন প্রণয়ন করা হয়েছিল। এখন ছাত্র-জনতার অভ্যুত্থান চলাকালে যেসব হত্যাকাণ্ড হয়েছে, তার বিচারপ্রক্রিয়া ইতিমধ্যে শুরু হয়েছে এই আন্তর্জাতিক অপরাধ ট্রাইব্যুনালে।

=== ডিএমপির নতুন কমিশনার সাজ্জাত আলী ===
ঢাকা মহানগর পুলিশের (ডিএমপি) কমিশনার পদে নিয়োগ পেয়েছেন শেখ মো. সাজ্জাত আলী। পুলিশের সাবেক এই অতিরিক্ত মহাপরিদর্শক পুলিশ সংস্কার কমিশনের সদস্য হিসেবে দায়িত্ব পালন করছিলেন।
আজ বুধবার স্বরাষ্ট্র মন্ত্রণালয়ের এক প্রজ্ঞাপনে শেখ মো. সাজ্জাত আলীকে ডিএমপি কমিশনার পদে নিয়োগ দেওয়ার কথা জানানো হয়েছে। তিনি মো. মাইনুল হাসানের স্থলাভিষিক্ত হচ্ছেন।
প্রজ্ঞাপনে বলা হয়, সরকারি চাকরি আইন ২০১৮–এর ৪৯ ধারা অনুযায়ী সাবেক অতিরিক্ত পুলিশ মহাপরিদর্শক (চলতি দায়িত্ব) শেখ মো. সাজ্জাত আলীকে অন্য যেকোনো পেশা, ব্যবসা কিংবা সরকারি, আধা সরকারি, বেসরকারি প্রতিষ্ঠান ও সংগঠনের সঙ্গে কর্মসম্পর্ক পরিত্যাগের শর্তে যোগদানের তারিখ থেকে দুই বছর মেয়াদে চুক্তিভিত্তিক নিয়োগ প্রদান করা হলো।
শেখ সাজ্জাত আলী সর্বশেষ পুলিশ সদর দপ্তরের অতিরিক্ত আইজিপি (চলতি দায়িত্ব) হিসেবে দায়িত্ব পালন করেছিলেন। ১৭ নভেম্বর তাঁকে চাকরিতে পুনর্বহাল করে প্রজ্ঞাপন জারি করে স্বরাষ্ট্র মন্ত্রণালয়। ওই প্রজ্ঞাপনে বলা হয়, প্রশাসনিক ট্রাইব্যুনাল-১, ঢাকার মামলা নম্বর ৩৩/২০১৭-এর ০৩–০৯–২০২৪ দেওয়া রায় অনুযায়ী সাবেক অতিরিক্ত পুলিশ মহাপরিদর্শক (চলতি দায়িত্ব) শেখ মো. সাজ্জাত আলীকে ২০১৬ সালের ৩ নভেম্বর থেকে ভূতাপেক্ষভাবে চাকরিতে পুনর্বহাল হিসেবে গণ্য করা হলো। তিনি আদালতের আদেশ অনুযায়ী সব প্রাপ্য বেতন-ভাতা ও অবসরজনিত আর্থিক সুবিধাদি প্রাপ্য হবেন।
ছাত্র–জনতার আন্দোলনের মুখে গত ৫ আগস্ট শেখ হাসিনা সরকারের পতনের পর পুলিশের শীর্ষ পর্যায়ের কর্মকর্তাদের সরিয়ে দেওয়া হয়। তৎকালীন আইজিপি আবদুল্লাহ আল–মামুন বর্তমানে কারাবন্দী। অতিরিক্ত আইজিপি পদমর্যাদার বেশির ভাগ কর্মকর্তাকেই চাকরি থেকে অবসর দেওয়া হয়।
সরকার পতনের পরদিন ৬ আগস্ট রাতে মো. ময়নুল ইসলামকে আইজিপি নিয়োগ দেওয়া হয়েছিল। তখন দেশে কোনো সরকার ছিল না। এর কিছুদিনের মধ্যে ডিএমপি কমিশনার করা হয়েছিল মো. মাইনুল হাসানকে। আজ ডিএমপি কমিশনার ছাড়া আইজিপি পদেও পরিবর্তন আনা হয়েছে।

=== পর্যটক নিয়ন্ত্রণে কমিটি, সেন্ট মার্টিনে যেতে নিবন্ধনসহ যা করতে হবে পর্যটকদের ===
প্রবাল দ্বীপ সেন্ট মার্টিনে ভ্রমণে যাওয়া পর্যটক ও অনুমোদিত জাহাজ নিয়ন্ত্রণে যৌথ কমিটি গঠন করেছে পরিবেশ, বন ও জলবায়ু পরিবর্তন মন্ত্রণালয়। সেন্ট মার্টিনে যেতে হলে পর্যটকদের নিবন্ধনসহ নানা বিধিনিষেধ মেনে চলতে হবে। ওই মন্ত্রণালয়ের গঠন করা যৌথ কমিটি এসব বিষয় দেখভাল করবে।
গতকাল মঙ্গলবার মন্ত্রণালয়ের জ্যেষ্ঠ সহকারী সচিব সাবরীনা রহমান স্বাক্ষরিত এক আদেশে ওই কমিটি গঠন করা হয়। কমিটির আহ্বায়ক করা হয়েছে কক্সবাজার সদর ও টেকনাফ উপজেলা নির্বাহী কর্মকর্তাকে (ইউএনও)। পরিবেশ অধিদপ্তরের কক্সবাজার কার্যালয়ের উপপরিচালককে করা হয়েছে সদস্যসচিব।
সদস্য হিসেবে থাকবেন বেসামরিক বিমান পরিবহন ও পর্যটন মন্ত্রণালয়, বাংলাদেশ ট্যুরিজম বোর্ডের কক্সবাজারের প্রতিনিধি, বাংলাদেশ অভ্যন্তরীণ নৌপরিবহন কর্তৃপক্ষের কক্সবাজারের প্রতিনিধি, বাংলাদেশ কোস্টগার্ডের কক্সবাজারের প্রতিনিধি ও ট্যুরিস্ট পুলিশের কক্সবাজারের প্রতিনিধি।
আদেশের চিঠিতে কমিটির কর্মপরিধি উল্লেখ করা হয়েছে। এতে বলা হয়েছে, সেন্ট মার্টিনগামী জাহাজে ওঠার আগে পর্যটকদের জাহাজ ছাড়ার জায়গা; অর্থাৎ এন্ট্রি পয়েন্টে বাংলাদেশ ট্যুরিজম বোর্ডের তৈরি করা অ্যাপের মাধ্যমে নিবন্ধন করে ট্রাভেল পাস নিতে হবে। ট্রাভেল পাসধারী পর্যটকদের অনুমোদিত জাহাজে ভ্রমণ নিশ্চিত করবে কমিটি। পর্যটক ও অনুমোদিত জাহাজে নিষিদ্ধঘোষিত পলিথিন ব্যাগ ও একবার ব্যবহারযোগ্য প্লাস্টিকের পণ্য পরিবহন নিষিদ্ধ করা হয়েছে। এ বিষয়ে কমিটি কঠোর থাকবে।
পর্যটকেরা সেন্ট মার্টিন দ্বীপে পৌঁছানোর পর কোন হোটেলে থাকবেন, তা লিপিবদ্ধ করার পাশাপাশি রেজিস্টারে সংরক্ষণ করা হবে। জাহাজ ছাড়ার স্থানে (পয়েন্টে) ও সেন্ট মার্টিনের প্রবেশের স্থানে (এন্ট্রি পয়েন্ট) পর্যটকদের জন্য করণীয় ও বর্জনীয় বিষয়ে বিলবোর্ড স্থাপন করতে হবে। পরিবেশ অধিদপ্তরের কক্সবাজার কার্যালয় সার্বিক বিষয় ও যোগাযোগ সমন্বয় করবে। কাজের সুবিধার্থে কমিটি প্রয়োজনে সদস্য বাড়াতে পারবে।
কক্সবাজারের অতিরিক্ত জেলা ম্যাজিস্ট্রেট (এডিএম) নিজাম উদ্দিন আহমেদ কমিটি গঠনের বিষয়টি নিশ্চিত করে বলেন, গঠিত কমিটির সদস্যরা ইতিমধ্যে মাঠে নেমেছেন।
জানতে চাইলে টেকনাফের ইউএনওর অতিরিক্ত দায়িত্বে থাকা সহকারী কমিশনার (ভূমি) ও কমিটির আহ্বায়ক আরিফ উল্লাহ নেজামী প্রথম আলোকে বলেন, আদেশের কপিটি আজ বুধবার পেয়েছেন। ঊর্ধ্বতন কর্তৃপক্ষের পরামর্শ ও কমিটির অন্য ব্যক্তিদের সঙ্গে বৈঠকের পর সিদ্ধান্ত নেওয়া হবে, কখন থেকে টেকনাফ-সেন্ট মার্টিন নৌপথে পর্যটকবাহী জাহাজ চালু করা হবে।
আরিফ উল্লাহ নিজামী বলেন, কয়েক দিন বন্ধ থাকার পর গতকাল বিকেল থেকে মিয়ানমারের রাখাইন রাজ্যে সরকারি বাহিনীর সঙ্গে সশস্ত্র গোষ্ঠী আরাকান আর্মির গোলাগুলি আবার শুরু হয়েছে। আজ বিকেল পর্যন্ত গোলাগুলি চলছে। নাফ নদী দুই দেশের সীমানা ভাগ করেছে। নদীর পূর্ব পাশে রাখাইন রাজ্য আর পশ্চিমে টেকনাফ। টেকনাফ থেকে ১৭ কিলোমিটারের নাফ নদী অতিক্রম করে তারপর আরও ১৭ কিলোমিটারের বঙ্গোপসাগর পাড়ি দিয়ে সেন্ট মার্টিনে যেতে হয়। নাফ নদী অতিক্রমের সময় অতীতে ওপার থেকে গুলি ছোড়ার ঘটনা ঘটেছে। এমন পরিস্থিতিতে নাফ নদী দিয়ে পর্যটকবাহী জাহাজ চলাচলের বিষয়ে ভাবছে কমিটি। পর্যটকের নিরাপত্তা গুরুত্বের সঙ্গে বিবেচনা করা হচ্ছে। বিকল্প পথে জাহাজ চলাচলের স্থানও খোঁজা হচ্ছে।
সংশ্লিষ্ট সূত্র জানায়, গত ২২ অক্টোবর পরিবেশ মন্ত্রণালয়ের এক সভায় সেন্ট মার্টিন নিয়ে নানা বিধিনিষেধ আরোপ করে সিদ্ধান্ত গৃহীত হয়। এর পরিপ্রেক্ষিতে ২৮ অক্টোবর মন্ত্রণালয়ের উপসচিব আসমা শাহীন স্বাক্ষরিত এক পরিপত্রে পাঁচটি বিষয় কার্যকরের সিদ্ধান্ত জানানো হয়। এতে বলা হয়, সেন্ট মার্টিনে নৌযান বা জাহাজ চলাচলের ক্ষেত্রে বাংলাদেশ অভ্যন্তরীণ নৌপরিবহন কর্তৃপক্ষ ও পরিবেশ মন্ত্রণালয়ের সম্মতি নিতে হবে। তারপর কক্সবাজারের জেলা প্রশাসক সেন্ট মার্টিনগামী জাহাজ বা নৌযান চলাচলে অনুমতি দিতে পারবেন।
পরিপত্রে আরও বলা হয়, নভেম্বর মাসে দ্বীপে পর্যটক গেলেও দিনেই ফিরে আসবেন। রাত যাপন করতে পারবেন না। ডিসেম্বর ও জানুয়ারি মাসে পর্যটকেরা সেন্ট মার্টিনে গিয়ে রাত যাপন করতে পারবেন। কিন্তু পর্যটকের সংখ্যা প্রতিদিন গড়ে দুই হাজারের বেশি হবে না। তা ছাড়া দ্বীপে রাতের বেলায় আলো জ্বালানো যাবে না, শব্দদূষণ সৃষ্টি ও বারবিকিউ পার্টি করা যাবে না।
ওই পরিপত্রের পর আজ সন্ধ্যা পর্যন্ত সেন্ট মার্টিনে জাহাজ চলাচল শুরু হয়নি। নভেম্বরে সেন্ট মার্টিনে কোনো পর্যটকের পা পড়েনি। সরকারি এ সিদ্ধান্তের পক্ষে-বিপক্ষে দ্বিধাবিভক্ত পর্যটন খাতের বিনিয়োগকারীরা।
সেন্ট মার্টিন দ্বীপ ইউনিয়ন পরিষদের (ইউপি) সাবেক চেয়ারম্যান ফিরোজ খান প্রথম আলোকে বলেন, প্রতিবছর অক্টোবরের শেষে টেকনাফ থেকে সেন্ট মার্টিন নৌপথে জাহাজ চলাচল শুরু হয়। গত বছর রাখাইন রাজ্যের গোলাগুলির কারণে নাফ নদী দিয়ে জাহাজ চলাচলে সমস্যা দেখা দেয়। তখন কয়েকটি নৌযানে ওপার থেকে গুলি ছোড়া হয়। এরপর বিকল্প হিসেবে কক্সবাজার শহর ও মেরিন ড্রাইভের ইনানী জেটি দিয়ে কয়েক মাস জাহাজ চলাচল করে। কিন্তু এবার নভেম্বর মাসের শেষ দিকেও জাহাজ চলাচল শুরু না হওয়ায় হতাশ দ্বীপের বাসিন্দারা।
বর্তমান ইউপি চেয়ারম্যান নুর আহমদ বলেন, সরকারি বিধিনিষেধের কারণে সেন্ট মার্টিন দ্বীপের বাসিন্দারাও জরুরি প্রয়োজনে কাঠের ট্রলার বা স্পিডবোটে টেকনাফ আসা-যাওয়া করতে পারছেন না। তাঁদেরও টেকনাফে আসা বা যাওয়ার ক্ষেত্রে প্রশাসনের অনুমতি নিতে হচ্ছে।

=== ভবিষ্যৎ জানতে চান? ‘বাবা’ মাঞ্জরেকারের দরবারে যান ===
এই বাবা সেই বাবা নয়, মানে রক্তের সম্পর্কের বাবা কিংবা পিতা বলতে যা বোঝায় তা নয়। এই বাবা হলেন সাধু–সন্ন্যাসী, যাঁদের অনেকে মানুষের ভবিষ্যৎ বলে দেওয়ার দাবিও করেন। মোহাম্মদ শামি অবশ্য শ্রদ্ধা নয়, কৌতুকপূর্ণ তির্যক খোঁচায় এই নামে সম্বোধন করেছেন সঞ্জয় মাঞ্জরেকারকে। কারণ? ভারতের সাবেক এই ক্রিকেটার ও বিশ্লেষক শামিকে নিয়ে একটি ভবিষ্যদ্বাণী করেছিলেন, যা তাঁর পছন্দ হয়নি।
চোটের কারণে দীর্ঘদিন মাঠের বাইরে ছিলেন শামি। গত বছর নভেম্বরে ওয়ানডে বিশ্বকাপে অ্যাঙ্কেলের চোটে পড়েছিলেন ভারত জাতীয় দলের এই পেসার। ফাইনালে খেললেও তারপর প্রায় এক বছর প্রতিযোগিতামূলক ক্রিকেটের বাইরে ছিলেন। মাঠে ফিরেছেন গত সপ্তাহে রঞ্জি ট্রফির ম্যাচ দিয়ে। মধ্যপ্রদেশের বিপক্ষে বেঙ্গলের ১১ রানের জয়ে নিয়েছিলেন ৭ উইকেট। তাঁকে নিয়ে টিভি চ্যানেল স্টার স্পোর্টসে মাঞ্জরেকার বলেছিলেন, এবার আইপিএলের মেগা নিলামে শামির দাম অনেক কমবে। এরপর আজ সকালে ইনস্টাগ্রামে নিজের হ্যান্ডল থেকে মাঞ্জরেকারকে কথার তোপ দাগেন শামি।
ইনস্টাগ্রাম স্টোরিতে মাঞ্জরেকারকে তাক করে শামি লিখেছেন, ‘বাবার জয় হোক। কিছু জ্ঞান নিজের ভবিষ্যতের জন্যও জমিয়ে রাখুন, কাজে লাগবে সঞ্জয়জি? কারও ভবিষ্যৎ জানার দরকার হলে স্যারের সঙ্গে দেখা করুন।’
শামিকে নিয়ে কিছুদিন আগে মাঞ্জরেকার স্টার স্পোর্টসকে বলেছেন, ‘বিভিন্ন দল অবশ্যই আগ্রহ দেখাবে। কিন্তু শামির চোটের ইতিহাস এবং সাম্প্রতিক চোট থেকে সেরে উঠতেও বেশ সময় লেগেছে। তাই মৌসুমের মাঝে আবারও এমন কিছুতে ভোগার শঙ্কাটা থাকে। এখন কোনো ফ্র্যাঞ্চাইজি যদি তার পেছনে অনেক বিনিয়োগ করে মৌসুমের মাঝপথে হারিয়ে ফেলে, তাহলে বিকল্পও কমে আসে। এসব কারণে তার দাম কমতে পারে।’
২০২২ আইপিএলে গুজরাট টাইটানস শামিকে ৬.২৫ কোটি রুপিতে কিনেছিল। মাঞ্জরেকার মনে করেন না, এবার নিলামে ৩৪ বছর বয়সী পেসারের দাম এর চেয়ে বেশি হবে। ২০২৩ আইপিএলে গুজরাটের হয়ে ১৭ ম্যাচে ২৮ উইকেট নিয়ে সর্বোচ্চ উইকেটশিকারি হয়েছিলেন শামি। চোটের অস্ত্রোপচার করানোর পর পুনর্বাসনপ্রক্রিয়ায় থাকায় ২০২৪ আইপিএলে খেলেননি। ২০২৫ আইপিএল আগামী বছর মার্চ-মে মাসে অনুষ্ঠিত হবে। এই আসরের নিলাম অনুষ্ঠিত হবে আগামী রবি ও সোমবার সৌদি আরবের জেদ্দায়।
অস্ট্রেলিয়া সফরে ভারতের স্কোয়াডে সুযোগ পাননি শামি। রঞ্জিতে মাত্র একটি ম্যাচে তাঁকে দেখেই স্কোয়াডে জায়গা দিতে রাজি হয়নি ভারতের টিম ম্যানেজমেন্ট। তাঁকে আরও কয়েকটি ম্যাচ পরখ করে দেখতে চায় নির্বাচক কমিটি। আগামী পরশু শুরু হতে যাওয়া সৈয়দ মুশতাক আলী ট্রফিতে বাংলা দলে জায়গা পেয়েছেন শামি। পার্থে আগামীকাল অস্ট্রেলিয়ার বিপক্ষে প্রথম টেস্ট খেলতে নামবে ভারত। সিরিজটি পাঁচ টেস্টের।

=== ইস্পাহানি-প্রথম আলো আন্তবিশ্ববিদ্যালয় ফুটবল: রাজশাহী পর্বের উদ্বোধন ===
রাজশাহীতে বর্ণিল আয়োজনে ইস্পাহানি-প্রথম আলো আন্তবিশ্ববিদ্যালয় ফুটবল টুর্নামেন্টের রাজশাহী পর্বের উদ্বোধন হয়েছে। আজ বৃহস্পতিবার সকাল সাড়ে ৮টার দিকে রাজশাহী মুক্তিযুদ্ধ স্মৃতি স্টেডিয়ামে দিনব্যাপী এই উৎসবের উদ্বোধন করা হয়।
এবারে রাজশাহী অঞ্চলের শ্রেষ্ঠত্বের লড়াইয়ে চারটি বিশ্ববিদ্যালয় অংশ নিচ্ছে। উদ্বোধন শেষে প্রথম ম্যাচে রাজশাহী বিশ্ববিদ্যালয় এবং রাজশাহী প্রকৌশল ও প্রযুক্তি বিশ্ববিদ্যালয় মুখোমুখি হয়। দ্বিতীয় ম্যাচে আহ্‌ছানিয়া মিশন বিজ্ঞান ও প্রযুক্তি বিশ্ববিদ্যালয় এবং বরেন্দ্র বিশ্ববিদ্যালয় প্রতিদ্বন্দ্বিতা করবে। এ দুই ম্যাচের বিজয়ীরা আজই বেলা আড়াইটায় রাজশাহী অঞ্চলের ফাইনাল খেলবে। আঞ্চলিক ফাইনালের জয়ী দল আগামী মাসে ঢাকায় অনুষ্ঠেয় চূড়ান্ত পর্বে সুযোগ পাবে।
আজ উদ্বোধনী ম্যাচে রাজশাহী বিশ্ববিদ্যালয় ৬-১ গোলে রাজশাহী প্রকৌশল ও প্রযুক্তি বিশ্ববিদ্যালয়কে হারিয়েছে। ম্যান অব দ্য ম্যাচ হয়েছেন রাজশাহী বিশ্ববিদ্যালয়ের নোয়েল ত্রিপুরা (জার্সি ২০)।
প্রথম আলোর আয়োজনে ও ইস্পাহানি গ্রুপের পৃষ্ঠপোষকতায় দ্বিতীয়বারের মতো আন্তবিশ্ববিদ্যালয় ফুটবল টুর্নামেন্টটিতে সারা দেশের ৪২টি বিশ্ববিদ্যালয় অংশ নিচ্ছে। গত সোম ও মঙ্গলবার দুই দিনব্যাপী চট্টগ্রাম এম এ আজিজ স্টেডিয়ামে এই ফুটবল উৎসবের চট্টগ্রাম পর্ব অনুষ্ঠিত হয়। এতে ঢাকার ২৪টি, চট্টগ্রামের ১০টি, খুলনা ও রাজশাহীর ৪টি করে বিশ্ববিদ্যালয় এই টুর্নামেন্টে অংশ নিচ্ছে। চট্টগ্রাম থেকে শুরু হওয়া টুর্নামেন্টের পর্দা নামবে ঢাকায় আগামী ৯ ডিসেম্বর।
রাজশাহীর উদ্বোধনী অনুষ্ঠানে অতিথি হয়ে উপস্থিত ছিলেন আহ্‌ছানিয়া মিশন বিজ্ঞান ও প্রযুক্তি বিশ্ববিদ্যালয়ের উপাচার্য শহীদুল ইসলাম, জাতীয় ফুটবল দলের সাবেক গোলরক্ষক মো. সাইদুল ইসলাম, রাজশাহী বিশ্ববিদ্যালয়ের ছাত্র উপদেষ্টা অধ্যাপক আমিরুল ইসলাম, রাজশাহী প্রকৌশল ও প্রযুক্তি বিশ্ববিদ্যালয়ের ছাত্রকল্যাণ পরিচালক অধ্যাপক রবিউল ইসলাম, রাজশাহী জেলা ক্রীড়া সংস্থার সদস্যসচিব গৌতম কুমার সরকার, প্রথম আলোর রাজশাহীর নিজস্ব প্রতিবেদক আবুল কালাম মুহম্মদ আজাদ। উপস্থিত ছিলেন ইস্পাহানি টি লিমিটেডের সিনিয়র ডিভিশনাল ম্যানেজার সত্য নারায়ণ ভৌমিক।
টুর্নামেন্টে চ্যাম্পিয়ন দল পাবে পাঁচ লাখ টাকা এবং রানার্সআপ দল পাবে তিন লাখ টাকা পুরস্কার। আয়োজনটির সম্প্রচার সহযোগী এটিএন বাংলা।
গত বছর ‘ইস্পাহানি-প্রথম আলো আন্তবিশ্ববিদ্যালয় ফুটবল টুর্নামেন্টের প্রথম আসরে ৩২টি দল অংশ নিয়েছিল। সেবার চ্যাম্পিয়ন হয়েছিল গণ বিশ্ববিদ্যালয়। তবে এবারই রাজশাহী অঞ্চলে প্রথমবারের মতো টুর্নামেন্টটি হচ্ছে।

=== সামনে পাকিস্তান সফর, তাই বাংলাদেশের বিপক্ষে জয় চায় ওয়েস্ট ইন্ডিজ ===
পাকিস্তানে যাওয়ার আগে বাংলাদেশ-বাধা ভালোভাবে পার হতে চায় ওয়েস্ট ইন্ডিজ। সেই ভালোভাবের অর্থ যে জয়, তা না বললেও চলে। ওয়েস্ট ইন্ডিজ কোচ আন্দ্রে কুলির এই আশায় বুক বাঁধার কারণ আছে আরও। গত আগস্টে ঘরের মাঠে দক্ষিণ আফ্রিকার বিপক্ষে দুই টেস্টের সিরিজ ১-০ ব্যবধানে হেরেছে ক্যারিবিয়ানরা। সেখান থেকে ঘুরে দাঁড়িয়ে ২০২৪ সালটা ভালোভাবে শেষ করতে বাংলাদেশের বিপক্ষে জয় ছাড়া অন্য কিছু ভাবার অবকাশ কি আছে?
অবশ্যই নেই। আগামীকাল সিরিজ শুরুর আগে সেই কথাই বললেন কুলি, ‘খুবই গুরুত্বপূর্ণ (জয়ে বছর শেষ করা)। কারণ, দক্ষিণ আফ্রিকা সিরিজের হতাশা থেকে ঘুরে দাঁড়াতে হবে।’
বাংলাদেশের বিপক্ষে দুই ম্যাচের এ টেস্ট সিরিজ বিশ্ব টেস্ট চ্যাম্পিয়নশিপের অংশ, যেখানে ফাইনালে ওঠার সম্ভাবনা শেষ দুই দলেরই। ৯ দলের এই চ্যাম্পিয়নশিপে আটে থাকা বাংলাদেশের শতকরা পয়েন্ট ২৭.৫০। শতকরা ১৮.৫২ পয়েন্ট নিয়ে টেবিলের তলানিতে ওয়েস্ট ইন্ডিজ। এই চক্রে গত জানুয়ারিতে অস্ট্রেলিয়ায় স্বাগতিকদের বিপক্ষে ১-১ ব্যবধানে সিরিজ ড্র করাই ক্যারিবিয়ানদের একমাত্র সাফল্য। সেই সিরিজের পর থেকেই পথ হারাতে শুরু করে দলটি। গত জুলাইয়ে ইংল্যান্ডে তিন টেস্টের সিরিজ হেরেছে ২-০ ব্যবধানে। দক্ষিণ আফ্রিকার বিপক্ষে সিরিজে পোর্ট অব স্পেনে প্রথম টেস্ট ড্র করতে পেরেছিল তারা।
বাংলাদেশের বিপক্ষে প্রস্তুতি নিয়ে কুলি বলেছেন, ‘এর আগে প্রথম তিন-চার দিন বৃষ্টি হানা দিলেও তার পর থেকে অ্যান্টিগায় আমরা কয়েকটি ভালো সেশন কাটিয়েছি। সবাই ফিট ও ভালো মানসিকতায় আছে।’
কুলি এরপর পাকিস্তান সফরের প্রসঙ্গ টেনেছেন। আগামী জানুয়ারিতে দুই টেস্টের এই সফরকে সামনে রেখে বাংলাদেশ সিরিজকে গুরুত্ব দিচ্ছেন ওয়েস্ট ইন্ডিজ কোচ, ‘পাকিস্তানে যাওয়ার আগে ঘরের মাঠে আমাদের জয় পাওয়াটা খুব গুরুত্বপূর্ণ...বিশ্ব টেস্ট চ্যাম্পিয়নশিপের এই সংস্করণে আমরা আর এই চারটি টেস্টই খেলব। এ কারণে পাকিস্তানে যাওয়ার আগে মোমেন্টাম তুলে নিতে এই সিরিজে জয় পাওয়াটা গুরুত্বপূর্ণ।’ গত আগস্ট-সেপ্টেম্বরে পাকিস্তান সফরে গিয়ে দুই টেস্টের সিরিজে স্বাগতিকদের ধবলধোলাই করেছে বাংলাদেশ। সেই বাংলাদেশকে হারিয়ে পাকিস্তান জয়ের অনুপ্রেরণা নেওয়ার চিন্তা করতেই পারে ক্যারিবীয়রা।
দক্ষিণ আফ্রিকার বিপক্ষে সিরিজে বিশ্রাম পাওয়া পেসার আলজারি জোসেফ ফিরেছেন বাংলাদেশ সিরিজে। কিন্তু কাঁধের চোট থেকে সেরে না ওঠায় এই সিরিজে জেসন হোল্ডারকে পাচ্ছে না ওয়েস্ট ইন্ডিজ। অ্যান্টিগায় আগামীকাল বাংলাদেশ সময় রাত ৮টায় শুরু হবে প্রথম টেস্ট।

=== ইসরায়েলি বিমান হামলায় আহত সেলিনের ‘ঘুম’ ভাঙার অপেক্ষায় সবাই ===
সকালে ঘুম থেকে উঠেই ফুটবল মাঠে দৌড়ানোর কথা সেলিন হায়দারের। কিন্তু লেবাননের ১৯ বছর বয়সী নারী ফুটবলারের ঘুমই যে ভাঙছে না! ভাঙবেই–বা কীভাবে? তাঁকে যে কড়া ডোজের ওষুধ প্রয়োগে ঘুম পাড়িয়ে রাখা হয়েছে, চিকিৎসাবিজ্ঞানের পরিভাষায় যেটাকে বলে ‘ইনডিউসড কোমা’। শনিবার ইসরায়েলের বিমান হামলায় মারাত্মকভাবে আহত হওয়া সেলিনের জীবন বাঁচাতেই এ পদক্ষেপ।
গত বছর ইসরায়েল ফিলিস্তিনের গাজা উপত্যকায় হামলার শুরুর পর সেই যুদ্ধকে এখন নিয়ে গেছে লেবাননেও। লেবাননে প্রতিনিয়তই বিমান হামলা চালাচ্ছে ইসরায়েল। সেই বিমান হামলাতেই রাজধানী বৈরুতের দক্ষিণের উপশহর চিয়াহতে শার্পনেলের আঘাতে ক্ষতবিক্ষত হয়েছেন লেবানন অনূর্ধ্ব-২০ দলের ফুটবলার সেলিন।
সেলিনের দল বৈরুত ফুটবল একাডেমি (বিএফএ) তাঁর সর্বশেষ অবস্থা জানিয়েছিল মঙ্গলবার রাতে। সেই বিবৃতিতে আশার কথাই অবশ্য শুনিয়েছিল ক্লাবটি, ‘তাঁর চিকিৎসার দায়িত্বে থাকা ডাক্তার আমাদের ক্লাবকে জানিয়েছেন, সেলিনের অবস্থা স্থিতিশীল। অভ্যন্তরীণ রক্তক্ষরণও নিয়ন্ত্রণে আছে।’
গত বছর ইসরায়েল গাজায় হামলা শুরুর পর থেকে ফিলিস্তিন ও লেবাননের অনেক ফুটবলারই হতাহত হয়েছেন। খেলোয়াড়দের হতাহতের ঘটনা সামাজিক যোগাযোগমাধ্যমে তুলে ধরে ফুটবলের দুই নিয়ন্ত্রক সংস্থা ফিফা ও উয়েফাকে ইসরায়েলকে নিষিদ্ধ করার দাবি করেছেন অনেকেই। তবে ফিফা এক বিবৃতিতে শুধু যুদ্ধ বন্ধের আহ্বানই জানিয়েছে।
লেবানন অনূর্ধ্ব-২০ দলের হয়ে দুবার ওয়েস্ট এশিয়ান চ্যাম্পিয়নশিপ জেতা সেলিনের জন্য প্রার্থনা করছেন সবাই। তাঁর সাবেক সতীর্থ ও এখন সাংবাদিকতায় নাম লেখানো আসিলে তুফাইলিই যেন সবার হয়ে কথা বললেন, ‘অন্য সব তরুণ ফুটবলারের মতোই সেলিন প্রিয় খেলা ফুটবলে বড় কিছু করার স্বপ্ন দেখত। অনেক প্রতিকূলতা পেরিয়েই তাঁকে এ পর্যন্ত আসতে হয়েছে, সে অনেক ট্রফিও জিতেছে। আমি ওর জন্য অপেক্ষা করছি, আমরা সবাই ওর জন্য অপেক্ষা করছি।’

=== খাবার আর পানির কষ্টে রাঙামাটি চিড়িয়াখানার প্রাণীরা ===
খাঁচায় বসে আছে নিঃসঙ্গ ভালুক। পাশের একটি খাঁচায় শ্রীহীন চারটি বানর। স্বাভাবিক প্রাণচাঞ্চল্য নেই কারও। যা খাবার পায়, তাতে বন্দী প্রাণীগুলোর কোনোমতে টিকে থাকাই দায়। প্রাণীদের দেওয়া খাবার এতটাই অল্প যে খাঁচায় উঁকি দিয়ে কোথাও উচ্ছিষ্ট কিছু দেখা গেল না। এমনিতেই অবহেলিত ছিল রাঙামাটির মিনি চিড়িয়াখানাটি। কিন্তু জুলাই আন্দোলনের সময় থেকে তার অবস্থা আরও বেহাল। প্রাণীদের খাবারের বরাদ্দও বন্ধ হয়ে গেছে। মিলছে না পর্যাপ্ত পানিও।
রাঙামাটি জেলা পরিষদের অধীন ২০০২ সালে শহরের সুখী নীলগঞ্জ এলাকায় এ মিনি চিড়িয়াখানা প্রতিষ্ঠিত হয়। নাম দেওয়া হয়েছিল বোটানিক্যাল গার্ডেন ও মিনি চিড়িয়াখানা। তবে এই চিড়িয়াখানার জন্য বন্য প্রাণী বিভাগের কোনো অনুমতি ছিল না। তারপরও কিছু প্রাণী থাকায় চিড়িয়াখানাটি রাঙামাটিবাসীর বিনোদনের একটা উপলক্ষ হয়েছিল।
কিন্তু এখন অব্যবস্থাপনার কারণে দিন দিন প্রাণীর সংখ্যা কমেছে এখানে। বর্তমানে এখানকার সম্বল একটি মাত্র ভালুক, একটি হরিণ, চারটি বানর, দুটি শজারু, পাঁচটি বন মোরগ ও ছয়টি কচ্ছপ। ভালুকটির নাম জাম্বু। আগে আরও অনেক বেশি প্রাণী থাকলেও বেশ কিছু মারা গেছে। অজগরও ছিল একসময়, সেটির মৃত্যুর পর খাঁচা শূন্য পড়ে আছে। হরিণের সংখ্যা ছিল তিনটি, কিন্তু এখন আছে একটি। টিকে থাকা অবশিষ্ট প্রাণীগুলোর না খেয়ে মরার দশা হয়েছে এখন।
গত শুক্রবার সকালে চিড়িয়াখানা ঘুরে দেখা যায়, ভেঙে গেছে প্রাণীরদের খাঁচাগুলো। স্থানে স্থানে পাকা স্থাপনায় ফাটল দেখা গেছে। খাঁচার গ্রিলে মরিচা ধরেছে। এর মধ্যে জুলাই থেকে তাদের খাবারের বরাদ্দ বন্ধ হয়ে যায়।
চিড়িয়াখানার তত্ত্বাবধানের দায়িত্ব থাকা জীবিত চাকমার সঙ্গে এ সময় কথা হয়। তিনি বলেন, ‘জুলাই মাস থেকে আমরা কোনো খাবারের বরাদ্দ পাইনি। এখন কোনোভাবে চালিয়ে নিচ্ছি। বকেয়া একটা দোকান রয়েছে। সেখান থেকে খাবার এনে কোনোরকমে চালানো হচ্ছে। নতুন চেয়ারম্যান যোগ দিয়েছেন এখন। হয়তো এখন সবকিছু স্বাভাবিক হবে।’
অব্যবস্থাপনার কারণে দর্শনার্থীর উপস্থিতি কম। আগে গড়ে যেখানে ২০০ দর্শনার্থী হতো, এখন তা একেবারে নগণ্য। দায়িত্বরত লোকেরা বলছেন, প্রাণী না থাকায় লোকজনের কোনো আগ্রহ নেই চিড়িয়াখানাটি নিয়ে। এর মধ্যে গত জুলাইয়ে চিড়িয়াখানার প্রাণীদের জন্য পানি তোলার পাম্পটিও চুরি হয়ে গেছে। পাহাড়ের ওপর অবস্থিত চিড়িয়াখানাটির প্রাণীদের জন্য এখন টেনে টেনে পানি আনতে হয়। কিন্তু পানি আনার লোকও নেই। ফলে পর্যাপ্ত পানি প্রতিদিন সরবরাহ করা কঠিন হয়ে পড়ে। সব মিলিয়ে খারাপ অবস্থা চিড়িয়াখানার।
প্রাণীদের বর্তমানে খাবার বলতে ভাত, দুধ, ডিম আর সবজি। তা বাকিতে একটি দোকান থেকে নিয়ে আসা হয়। আগে প্রতি মাসে বরাদ্দ দেওয়া হতো। মাসে কমপক্ষে ৩০ থেকে ৪০ হাজার টাকার খাবার বাবদ বরাদ্দ ছিল।
জানতে চাইলে জেলা পরিষদের প্রশাসনিক কর্মকর্তা মনতোষ চাকমা বলেন, ‘দেশের অস্থিতিশীল পরিস্থিতি এবং চেয়ারম্যান না থাকায় খাবারের বরাদ্দ দেওয়া যায়নি। এখন নতুন চেয়ারম্যান এসেছেন। ঠিক হয়ে যাবে আশা করি। তবে আগেই সিদ্ধান্ত ছিল এই চিড়িয়াখানা বন্ধ করে দিয়ে প্রাণীগুলো বন বিভাগের কাছে হস্তান্তর করার। এখন কী হয় দেখি।’
চিড়িয়াখানা সূত্রে জানা যায়, এই মিনি চিড়িয়াখানা দেখাশোনা, প্রাণীদের খাদ্য ও পরিচর্যা করার জন্য দুজন কর্মী রয়েছেন। তাঁদের মধ্যে একজন নৈশপ্রহরী। অন্য একজন প্রাণীদের খাবার দেওয়া ও চিড়িয়াখানা পরিচর্যার কাজ করেন। তাঁরা কেউ স্থায়ী নন। তাঁরা পার্বত্য জেলা পরিষদ থেকে প্রেষণে এসেছেন।
প্রাণীদের প্রয়োজনের অর্ধেক খাবারও সরবরাহ করা হয় না বলে জানান নাম প্রকাশ না করা এক কর্মচারী। এখানে যাঁরা কাজ করছেন তাঁদের প্রাণী প্রতিপালনের অভিজ্ঞতা নেই। তারপরও তাঁরা চালিয়ে যাচ্ছেন। ভালুকের খাবার লতাপাতা হলেও একে দেওয়া হয় ভাত। একইভাবে কোনো প্রাণী চাহিদামতো খাবার পায় না।

=== এবার যুক্তরাজ্যের ক্ষেপণাস্ত্র দিয়ে রাশিয়ায় হামলা ইউক্রেনের ===
যুক্তরাজ্যের তৈরি দূরপাল্লার ক্ষেপণাস্ত্র স্টর্ম শ্যাডো দিয়ে এবার রাশিয়ার অভ্যন্তরণে হামলা চালিয়েছে ইউক্রেন। গতকাল বুধবার এই হামলা চালানো হয়েছে বলে দ্য গার্ডিয়ান ও দ্য ফিনান্সিয়াল টাইমস ইউক্রেনের সূত্রের বরাত দিয়ে এক প্রতিবেদনে এমনটাই উল্লেখ করেছে। এর আগে মঙ্গলবার যুক্তরাষ্ট্রের তৈরি ক্ষেপণাস্ত্র দিয়ে রাশিয়ার ভিতরে আঘাত করার চেষ্টা করেছে ইউক্রেন।
যুক্তরাজ্যের প্রধানমন্ত্রী কিয়ার স্টারমারের অফিস জানিয়ছে, তারা এই প্রতিবেদন নিয়ে কোনো মন্তব্য করবে না।
যুক্তরাজ্য গত বছর ইউক্রেনকে স্টর্ম শ্যাডো দূরপাল্লার ক্ষেপনাস্ত্র দিয়েছিল। কিন্তু শর্ত ছিল, এই ক্ষেপনাস্ত্র কেবল ইউক্রেনের ভেতরেই ব্যবহার করতে হবে।
কয়েক মাস ধরে ইউক্রেনের প্রেসিডেন্ট ভলোদিমির জেলেনস্কি এই ক্ষেপণাস্ত্র ব্যবহার করে রাশিয়ার অভ্যন্তরে হামলা করার অনুমতি চাচ্ছিলেন।
স্টর্ম শ্যাডো ক্ষেপণাস্ত্র ২৫০ কিলোমিটার দূরের লক্ষ্যে গিয়ে আঘাত করতে পারে। ফলে এই ক্ষেপণাস্ত্র দিয়ে ইউক্রেন রাশিয়ার গভীরে আক্রমণ করতে পারে।
রাশিয়ার প্রেসিডেন্ট ভ্লাদিমির পুতিন আগেই বলেছেন, যুক্তরাষ্ট্র ও যুক্তরাজ্যের ক্ষেপণাস্ত্র দিয়ে যদি রাশিয়ার ভিতরে আক্রমণ চালানো হয়, তার অর্থ হবে, ন্যাটো সরাসরি এই যুদ্ধে জড়িয়ে পড়লো।
ইউক্রেনের প্রেসিডেন্ট জেলেনস্কি জানিয়েছেন, রাশিয়ার বিরুদ্ধে লড়াই করার জন্য মার্কিন ভূমিমাইন খুবই জরুরি। এর আগে যুক্তরাষ্ট্রের এক কর্মকর্তা জানিয়েছিলেন, তারা ইউক্রেনকে ভূমিমাইন দিচ্ছে। তবে এসব ভূমিমাইন একটি নির্দিষ্ট সময়ের মধ্যে ব্যবহার করতে হবে। না হলে এর ব্যাটারি নষ্ট হয়ে যাবে।
জেলেনস্কি বলেছেন, এর ফলে ইউক্রেনের সেনারা আরও শক্তির সঙ্গে লড়াই করতে পারবে।
মার্কিন পররাষ্ট্র মন্ত্রণালয়ের মুখপাত্র ম্যাথিউ মিলার জানিয়েছেন, কিয়েভে মার্কিন দূতাবাস আজ বৃহস্পতিবার খুলবে।
গতকাল বুধবার মার্কিন দূতাবাস বন্ধ ছিল। কোনো হামলার ভয়ে তা বন্ধ রাখা হয়েছিল কিনা, তা মিলার জানাননি।
তবে মিলার বলেন, ‘আমরা আমাদের কর্মীদের নিরাপত্তাকে সর্বোচ্চ গুরুত্ব দিই।’
গত মঙ্গলবার ইউক্রেন রাশিয়ায় মার্কিন ক্ষেপণাস্ত্র হামলা করেছিল। যুক্তরাষ্ট্র রাশিয়ার ভেতরে তাদের তৈরি দূরপাল্লার ক্ষেপণাস্ত্র ব্যবহার করে হামলার অনুমতি দিয়েছিল। তারপরই রাশিয়া জানিয়েছিল, তারা প্রতিশোধ নেবে। এরপর কিয়েভে মার্কিন দূতাবাস বন্ধ করে দেওয়া হয়।

=== করোনার টিকার বিরোধিতা করা মার্টিন মাকারি হতে পারেন ট্রাম্পের এফডিএ প্রধান ===
জনস হপকিন্সের সার্জন, লেখক মার্টিন মাকারিকে যুক্তরাষ্ট্রের খাদ্য ও ওষুধ প্রশাসন ‘ফুড অ্যান্ড ড্রাগ অ্যাডমিনিস্ট্রেশনের (এফডিএ) প্রধান হিসেবে বেছে নিতে পারেন ডোনাল্ড ট্রাম্প। এ বিষয়ে জানাশোনা আছে এমন দুটি সূত্র গতকাল বুধবার এ তথ্য জানিয়েছে।
গত ৫ নভেম্বরের ভোটে জিতে যুক্তরাষ্ট্রের পরবর্তী প্রেসিডেন্ট নির্বাচিত হয়েছেন ট্রাম্প। আগামী বছরের জানুয়ারিতে তিনি দায়িত্ব গ্রহণ করবেন।
কোভিড-১৯ মহামারির সময় গণস্বাস্থ্যবিষয়ক নানা বিষয়ে উদ্বেগ প্রকাশ করেছিলেন মাকারি। সে সময় তিনি বারবার করোনার টিকা গ্রহণের বাধ্যবাধকতার বিরোধিতা করেছিলেন এবং প্রাকৃতিক রোগ প্রতিরোধক্ষমতার ওপর জোর দিয়েছিলেন।
বিশ্বের সবচেয়ে প্রভাবশালী খাদ্য ও ওষুধ নজরদারি সংস্থা এফডিএর বার্ষিক বাজেট ৭০০ কোটি ডলারের বেশি।
নতুন ধরনের চিকিৎসা ব্যবস্থা ও উন্মুক্ত বাজারে তা প্রবেশের আগে এর নিরাপত্তা ও কার্যকারিতা নিশ্চিত করা এফডিএর দায়িত্ব।
এফডিএ কমিশনারকে স্বাস্থ্য ও মানবসেবা বিভাগে প্রতিবেদন জমা দিতে হয়। ডোনাল্ড ট্রাম্প তাঁর প্রশাসনের স্বাস্থ্য ও মানবসেবা বিভাগের প্রধান হিসেবে রবার্ট এফ কেনেডি জুনিয়রকে বেছে নিয়েছেন। পরিবেশকর্মী কেনেডি জুনিয়র করোনার টিকার নিরাপত্তা নিয়ে অপপ্রচার চালিয়েছিলেন।
মাকারি বাল্টিমোরে বসবাস করেন। ওয়াশিংটনে প্যারাগন হেলথ ইনস্টিটিউটের একজন উপদেষ্টা হিসেবে দায়িত্ব পালন করেছেন তিনি। যদি সিনেট থেকে অনুমোদন পাওয়া যায় তবে চিকিৎসক রবার্ট ক্যালিফের উত্তরসূরি হবেন মাকারি।

=== ‘উপহার’ হিসেবে ৭০টির বেশি প্রাণী উত্তর কোরিয়ায় পাঠালেন পুতিন ===
‘উপহার’ হিসেবে ৭০টির বেশি প্রাণী উত্তর কোরিয়ায় পাঠিয়েছে রাশিয়া। এই তালিকায় একটি আফ্রিকান সিংহ ও দুটি বাদামি ভালুক রয়েছে।
রাশিয়ার মস্কো চিড়িয়াখানা থেকে এই প্রাণীগুলো উত্তর কোরিয়ার রাজধানী পিয়ংইয়ংয়ের কেন্দ্রীয় চিড়িয়াখানায় পাঠানো হয়েছে বলে গতকাল বুধবার জানিয়েছে রুশ সরকার।
রুশ সরকারের পক্ষ থেকে বলা হয়েছে, উত্তর কোরিয়ায় জনগণের জন্য রাশিয়ার প্রেসিডেন্ট ভ্লাদিমির পুতিনের ‘উপহার’ হিসেবে এসব প্রাণী দেশটিতে পাঠানো হয়েছে।
প্রাণীগুলো উত্তর কোরিয়ায় পাঠানোর বিষয়টি দেখভাল করেন রাশিয়ার প্রাকৃতিক সম্পদবিষয়ক মন্ত্রী আলেকজান্ডার কোজলভ। উড়োজাহাজে করে এসব প্রাণী উত্তর কোরিয়ায় পাঠানো হয়। এ সময় সঙ্গে ছিলেন মস্কো চিড়িয়াখানার প্রাণিচিকিৎসকেরা। প্রাণীগুলো ইতিমধ্যে পিয়ংইয়ং কেন্দ্রীয় চিড়িয়াখানায় স্থানান্তর করা হয়েছে।
উত্তর কোরিয়ার রাষ্ট্রীয় সংবাদমাধ্যম কেসিএনএ আজ বৃহস্পতিবার জানায়, উপহার হিসেবে পুতিনের পাঠানো বিরল প্রাণীগুলো গ্রহণ করেছে পিয়ংইয়ং।
এর আগে গত এপ্রিলে পিয়ংইয়ং কেন্দ্রীয় চিড়িয়াখানার জন্য বিভিন্ন প্রজাতির পাখি পাঠিয়েছিল রাশিয়া। এর মধ্যে ছিল ঈগল, সারস ও তোতা।
গত জুন মাসে পুতিন উত্তর কোরিয়া সফরে গিয়েছিলেন। এই সফরে উত্তর কোরিয়ার নেতা কিম জং-উনের সঙ্গে একটি চুক্তি করেন পুতিন। সফরে পুতিনকে এক জোড়া কুকুর উপহার দেন কিম। কুকুর দুটি স্থানীয় পুংসান জাতের ছিল। বিশেষ করে পুতিনের এই সফরের পর পিয়ংইয়ং ও মস্কোর মধ্যে ঘনিষ্ঠ সম্পর্ক গড়ে ওঠে।

=== ইসরায়েলে মার্কিন অস্ত্র বিক্রি ঠেকানোর চেষ্টা সিনেটে ব্যর্থ ===
ইসরায়েলের কাছে যুক্তরাষ্ট্রের অস্ত্র বিক্রি আটকাতে মার্কিন সিনেটে তোলা একটি বিল পাস হতে ব্যর্থ হয়েছে।
ফিলিস্তিনের গাজা উপত্যকায় ইসরায়েলের চলমান হামলার মধ্যে যুক্তরাষ্ট্রের অস্ত্র বিক্রির একটি চুক্তি আটকে দিতে মার্কিন সিনেটে এই চেষ্টা চালানো হয়েছিল।
ইসরায়েলের কাছে ট্যাংকের গোলা বিক্রি বন্ধে মার্কিন সিনেটে তোলা প্রস্তাবের ওপর গতকাল বুধবার ভোটাভুটি হয়। প্রস্তাবের পক্ষে মাত্র ১৮টি ভোট পড়ে, বিপক্ষে পড়ে ৭৯ ভোট।
মার্কিন সিনেটের বিশিষ্ট প্রগতিশীল ও কতিপয় ডেমোক্র্যাট সিনেটর এই প্রস্তাবের পক্ষে ভোট দেন। কিন্তু তাঁদের ভোট কাজে আসেনি।
অন্যান্য অস্ত্র বিক্রি বন্ধ করার লক্ষ্যে উত্থাপিত আরও দুটি প্রস্তাব সিনেটে পাস হয়নি। এই দুটি প্রস্তাবের পক্ষে ২০টির কম ভোট পড়ে।
মার্কিন প্রেসিডেন্ট জো বাইডেন প্রশাসন অনুমোদিত দুই হাজার কোটি ডলার সমমূল্যের অস্ত্র বিক্রির চুক্তির বিরোধিতা করে গত সেপ্টেম্বরে সিনেটর বার্নি স্যান্ডার্স জয়েন্ট রেজল্যুশনস অব ডিজঅ্যাপ্রুভাল নামের প্রস্তাবটি আনেন। তিনি প্রগতিশীল ঘরানার স্বতন্ত্র সিনেটর।
যুক্তরাষ্ট্রের সিনেটে এই প্রথম ইসরায়েলের কাছে অস্ত্র বিক্রি বন্ধের বিষয়ে কোনো বিলের ওপর এমন ভোটাভুটি হলো।
প্রস্তাবটির পক্ষে সমর্থন খুব কম পড়লেও এর মধ্য দিয়ে ইসরায়েলকে নিঃশর্তভাবে মার্কিন সহায়তা দেওয়া নিয়ে সিনেটরদের মধ্যে মতবিরোধ থাকার বিষয়টি স্পষ্ট হয়ে উঠল।
যুক্তরাষ্ট্রভিত্তিক অ্যাডভোকেসি গ্রুপ জুইস ভয়েস ফর পিস-এর রাজনৈতিক পরিচালক বেথ মিলার মনে করেন, ইসরায়েলে ওয়াশিংটনের সামরিক সহায়তা সীমিত করার জন্য কয়েক দশকের প্রচেষ্টার ক্ষেত্রে একটি নতুন মোড় সিনেটের এই ভোটাভুটি।
স্যান্ডার্সের পাশাপাশি সিনেটর পিটার ওয়েলচ, জেফ মার্কলি, ক্রিস ভ্যান হোলেন, টিম কেইন প্রমুখ ইসরায়েলকে গোলাবারুদ দেওয়া বন্ধের জন্য তোলা প্রস্তাবটিতে সমর্থন দেন।

=== বাংলাদেশে মুক্তি পায়নি, তবু দক্ষিণি ছবিটি নিয়ে আগ্রহ দেশি দর্শকের ===
পর্বতের মূসিক প্রসব বোধ হয় একেই বলে। তামিল সিনেমা ‘কাঙ্গুয়া’ নিয়ে প্রত্যাশা ছিল আকাশচুম্বী। কিন্তু মুক্তির পর বক্স অফিসে কার্যত মুখ থুবড়ে পড়েছে দক্ষিণি সিনেমাটি। তবে বক্স অফিসে ফল যা–ই হোক, বাংলাদেশি দর্শকের আগ্রহ আছে সিনেমাটি নিয়ে। গুগল ট্রেন্ডিং সে কথাই বলছে। গত কয়েক দিনে ছবিটি কত আয় করেছে, তা নিয়ে গুগল করেছেন দেশি দর্শকেরা।
শিবা পরিচালিত ফ্যান্টাসি অ্যাকশনধর্মী এ সিনেমায় দ্বৈত চরিত্রে অভিনয় করেছেন সুরিয়া। ছবিতে ‘কাঙ্গুয়া’ ও ‘ফ্রান্সিস থিওডোর’ নামে দুই চরিত্রে দেখা গেছে তাঁকে। ছবির প্রধান খল চরিত্রে অভিনয় করেছেন ববি দেওল। এ ছাড়া আছেন দিশা পাটানি।
৩৫০ কোটি রুপি বাজেটের সিনেমাটি নিয়ে ব্যাপক প্রচার চালিয়েছেন প্রযোজকেরা। অনেকে অনুমান করেছিলেন, মুক্তির প্রথম তিন দিনেই হয়তো বিনিয়োগ তুলে আনতে পারবে ছবিটি। কিন্তু তা ভুল প্রমাণিত হয়েছে। ১৪ নভেম্বর মুক্তির পর থেকে ৭ দিনে ছবিটি ৬২ কোটি রুপির কিছু বেশি আয় করেছে বলে জানিয়েছে ভারতীয় গণমাধ্যম পিংকভিলা।
ছবিটি নিয়ে দেশি দর্শকের আগ্রহের কারণ হতে পারে সুরিয়ার উপস্থিতি। গত কয়েক বছরে নানা ধরনের সিনেমায় বৈচিত্র্যময় চরিত্রে দেখা গেছে দক্ষিণি এই তারকাকে।
এর মধ্যে আছে ‘সুরারাই পতরু’, ‘জয় ভীম’-এর মতো সিনেমা। ‘বিক্রম’ সিনেমায় অতিথি চরিত্র রোলেক্স দিয়েও চমকে দিয়েছেন তিনি।
এ ছাড়া তাঁর প্রযোজিত ‘মেঅরগান’ও চলতি বছর মুক্তির পর ব্যাপকভাবে প্রশংসিত হয়েছে।
এ ছাড়া ‘কাঙ্গুয়া’ ছবির ট্রেলার ও গান নিয়েও অন্তর্জালে চর্চা হয়েছে। এটিও হয়তো ছবিটি নিয়ে দেশি দর্শকের আগ্রহের কারণ।

=== তুমুল বিতর্কে স্ত্রীর পাশে দাঁড়িয়েছিলেন রাহমান, কী হয়েছিল সেদিন? ===
ঘটনাটা গত বছরের। সায়রা বানুর একটি মন্তব্য ঘিরে প্রবল বিতর্ক তৈরি হয়েছিল। তবে সেদিন সায়রা পাশে পেয়েছিলেন স্বামী এ আর রাহমানকে। কী হয়েছিল সেদিন? স্ত্রীকে বাঁচাতে কী করেছিলেন রাহমান? জেনে নেওয়া যাক হিন্দুস্তান টাইমস অবলম্বনে।এ আর রাহমান ও সায়রা বানু যে বিচ্ছেদের ঘোষণা দিয়েছেন, সে খবর এর মধ্যেই অনেকের জানা হয়ে গেছে। তবে বিচ্ছেদ নিয়ে চর্চার মধ্যে আলোচনায় একটি পুরোনো ঘটনা।
গত বছর অভিনেত্রী কস্তুরী শংকর ‘ভিকাতান অ্যাওয়ার্ড’ অনুষ্ঠানের একটি ভিডিও শেয়ার করেন, যেখানে দেখা যায় রাহমানের পাশে রয়েছেন স্ত্রী সায়রা।
সেই ভিডিও পোস্ট করে সায়রার তামিল ভাষায় সাবলীলতা নিয়ে প্রশ্ন তোলেন কস্তুরী।
শুধু তা-ই নয় অভিনেত্রী সায়রার মাতৃভাষা ঠিক কী, বাড়িতে কোন ভাষায় কথা বলেন, এ নিয়েও প্রশ্ন তোলেন। সে সময়, বহু অনুরাগী রাহমান ও তাঁর স্ত্রীয়ের ব্যক্তিগত জীবনে হস্তক্ষেপ এবং অযৌক্তিক মন্তব্য করার জন্য অভিনেত্রীর সমালোচনাও করেছিলেন।
এ পরিস্থিতিতে কস্তুরীর টুইটের জবাবে বেশ শান্তভাবে সামাল দেন রাহমান। তিনি সেদিন তামিল ভাষায় যা লিখেছিলেন, তার অর্থ ‘ভালোবাসার প্রতি শ্রদ্ধা’।
এক সাক্ষাৎকারে রাহমান জানান, সায়রা বানু কচ্ছ ও ইংরেজি ভাষায় কথা বলেন। রাহমান জানান, তিনি সায়রাকে ইংরেজি ভাষাতেই বিয়ের জন্য প্রস্তাব দিয়েছিলেন।

=== থামল ৪৫ বছরের পথচলা, সোলস ছাড়লেন নাসিম আলী খান ===
সোলসের বয়স হলো ৫১ বছর। তার মধ্যে ৪৫ বছর ব্যান্ডটির সঙ্গে আছেন নাসিম আলী খান। কনসার্টে বা মঞ্চে যাঁরা সোলসের গান শুনেছেন, তাঁরা নিশ্চয়ই নাসিম আলী খানের কণ্ঠে শুনেছেন ‘ব্যস্ততা’, ‘চায়ের কাপে’, ‘মুখরিত জীবন’, ‘সাগরের প্রান্তরে’। সোলসের ইংরেজি সব গানেও কণ্ঠ দিতেন তিনি। এখন থেকে সেই সোলসে আর তাঁকে দেখা যাবে না। গতকাল বুধবার দুপুরেপ্রথম আলোকে সোলসে না থাকার খবরটি নিজেই নিশ্চিত করেছেন নাসিম আলী খান। এরপর পার্থ বড়ুয়ার সঙ্গে কথা হলেও তিনি জানালেন, ‘নাসিম ভাই আমাদের সঙ্গে নেই।’
বছরখানেক ধরেই দেশে ও দেশের বাইরের কোনো মঞ্চে নাসিম আলী খানকে দেখা যাচ্ছিল না। ভক্তরাও ধোঁয়াশার মধ্যে ছিলেন। ব্যান্ড সদস্যদের সঙ্গে একাধিকবার কথা হলেও এ বিষয়ে মুখ খোলেননি তাঁরা। এর মধ্যে ঢাকার উত্তরা ক্লাবের একটি অনুষ্ঠানে এককভাবে গান গেয়েছেন নাসিম আলী খান, যে অনুষ্ঠানের পোস্টারে তাঁর নামের পাশে লেখা ছিল ‘সোলসের প্রধান গায়ক’। সেই আয়োজনে সোলসের অন্য সদস্যরা ছিলেন না। এরপরও বিষয়টি নিয়ে এত দিন পরিষ্কার করে কিছুই বলছিলেন না সদস্যরা। অবশেষে গতকাল নাসিম আলী খান জানালেন, সোলসে তিনি আর নেই। তবে ব্যান্ডে না থাকলেও এককভাবে গান গেয়ে যাবেন। কারণ, গান তাঁর রক্তে মিশে আছে।
২০২৩ সালে সোলসের ৫০ বছর পূর্তি উপলক্ষে কয়েকটি দেশ থেকে কনসার্টের ডাক পড়ে। শুরুর দিকে দুটি দেশে অংশ নিলেও পরে অনিয়মিত হয়ে পড়েন নাসিম আলী খান। এ বছরের শুরুতে যুক্তরাষ্ট্রে ১৫টি শো করে সোলস। একটিতেও ছিলেন না নাসিম আলী খান। যুক্তরাজ্যের তিনটি শোতেও ছিল একই অবস্থা। বাংলাদেশের কয়েকটি শোতেও তাঁকে দেখা যায়নি।
নাসিম আলী খান বললেন, ‘আমি একজন ব্যবসায়ী। ঢাকার বাইরে কিংবা দেশের বাইরে টানা তিন মাস বা দুই মাস থাকা (আমার পক্ষে) সম্ভব নয়। সোলসের ৫০ বছর পূর্তিতে অনেক শো হয়েছে, ব্যান্ডের ব্যস্ততাও বেড়েছে। একটার পর একটা ট্যুর। ব্যবসায়ী হিসেবে ঢাকায় আমার কয়েকটি কমিটমেন্ট ছিল। সত্যি বলতে, সব সময় তো আমি ব্যবসা করেই আসছি। সংগীতচর্চাও সমান্তরালে চলেছে। ব্যবসায়িক ব্যস্ততার কারণে সিদ্ধান্ত নিয়েছিলাম, যেতে পারব না। এটা তাঁদের জানিয়েছিলামও।’
১৯৭৮ সাল থেকে সোলসে অতিথি সদস্য ছিলেন নাসিম আলী খান, ১৯৮০ থেকে সক্রিয় সদস্য হিসেবে পথচলা শুরু করেন। সেই হিসাবে ৪৫ বছরের পথচলার ইতি টানার প্রসঙ্গ উঠতেই নাসিম আলী খান বলেন, ‘ব্যবসায়িক ব্যস্ততার কারণে সম্ভব হচ্ছে না। একসঙ্গে এত লম্বা পথ চলেছি, বছরখানেক ধরে নেই—এটা তো খারাপ লাগবেই। ওরা এখন অতিরিক্ত শো করবে, এটা আমার পক্ষে সম্ভব নয়। তবে সত্যিই ভীষণ খারাপ লাগছে সোলস ছাড়া থাকায়। কিন্তু বাস্তবতা তো ভিন্ন কথা, অনেক কঠিনও—বাস্তবতা না মেনে উপায়ও নেই। বিষয়টা এমন না যে ব্যান্ডের কারও সঙ্গে আমার মনোমালিন্য হয়েছে। সবার সঙ্গেই আমার সুন্দর সম্পর্ক। কথাও হয় নিয়মিত। আইয়ুব বাচ্চু স্মরণে একটি অনুষ্ঠানেও দেখা হয়েছে। সবাই আড্ডাও দিয়েছি।’
ব্যান্ডে না থাকতে পারলেও সবার প্রতি একটা শুভকামনা জানালেন নাসিম আলী খান। তিনি বললেন, ‘ব্যান্ডের সবার প্রতি আমার ভালোবাসা, দোয়া ও শুভকামনা বরাবরের মতো থাকবে। সোলস আরও দোর্দণ্ড প্রতাপে এগিয়ে যাক। অদূর ভবিষ্যতে সোলস কোনো সংকটে পড়লেও আমাকে পাবেই। ৪৫ বছর ছিলাম, কিন্তু এখন সত্যিই পারছি না।’
সোলস ব্যান্ড না থাকলেও এককভাবে গান চালিয়ে যাবেন নাসিম আলী খান। বললেন, ‘আমার তো একক অ্যালবাম আছে, অনেক প্রকাশিত গানও আছে—এসব তো প্রায়ই গেয়ে থাকি। তা ছাড়া আমার সুরে সোলস ব্যান্ডেও অনেক গান আছে, সেসবও গাইব।’কথা হয় পার্থ বড়ুয়ার সঙ্গে। তিনি বললেন, ‘এ নিয়ে আমরা বছরখানেক ধরে নানা জবাবদিহির মধ্যে ছিলাম। কিছুই বলতে পারছিলাম না। তবে নাসিম ভাইয়ের বিষয়টা পরিষ্কার থাকাও দরকার ছিল। আমরা শো করতে যাচ্ছি, সেখানে প্রতিনিয়ত প্রশ্নের মুখোমুখি হতে হয়েছে, হচ্ছেও। আমাদের সঙ্গে তাঁর কিন্তু কোনো সমস্যা নেই। শুধু ব্যবসায়িক ব্যস্ততার কারণে তিনি আমাদের সময় দিতে পারছেন না।’
নাসিম আলী খানের শূন্যস্থান কতটা ভোগাবে, এমন প্রশ্নে পার্থ বড়ুয়া বললেন, ‘এত বছর একসঙ্গে গানবাজনা করছি, তাঁকে তো মিস করব। প্রতি মুহূর্তে তাঁর শূন্যতা অনুভব করছি। আগে দুজন মিলে আমরা স্টেজে গাইতাম, এখন একজনকে গাইতে হচ্ছে। আমরা সাধারণত মঞ্চে ১৭-১৮টি গান করি। সত্যি বলতে, নাসিম ভাইয়ের শূন্যস্থান পূরণ হওয়ার নয়, তাই তাঁর জায়গায় অন্য কাউকে নেওয়ার কথাও ভাবছি না।’ভবিষ্যতে কি আবার আপনাদের এক হওয়ার কোনো সুযোগ বা সম্ভাবনা আছে কি? এমন প্রশ্নে পার্থ বড়ুয়া বললেন, ‘ভবিষ্যতের কথা এখন কী করে বলব। ভবিষ্যতের বিষয়টা ভবিষ্যতে দেখা যাবে।’ সবশেষে পার্থ বড়ুয়া সবার প্রতি আহ্বান জানালেন, ‘আমরা চাই না, এটা নিয়ে কেউ কাদা–ছোড়াছুড়ি না করে।’

=== সে আপনাকে সত্যিই ভালোবাসে, এই ১৫ লক্ষণ মিলিয়ে নিন ===
১. যখনই তাকে আপনার প্রয়োজন, পাশে পাবেন।
২. যত ব্যস্ততাই থাকুক না কেন, আপনার জন্য সে ঠিকই সময় বের করবে। কেননা আপনি তার প্রায়োরিটি লিস্টে আছেন।
৩. আপনার স্বপ্নকে সে নিজের স্বপ্নের মতোই গুরুত্ব দেয়, সমর্থন করে।
৪. আপনার খুশিতে সে খুশি হয়, আপনার দুঃখে দুঃখী। আপনার ছোট ছোট বিষয়েও সে উদ্বিগ্ন হয়।
৫. সে পাশে থাকলে আপনি নিরাপদ বোধ করেন।
৬. আপনার জীবনের গুরুত্বপূর্ণ মুহূর্তগুলোতে সে পাশে থাকে।
৭. আপনার বিষয়ে তার অনুভূতি আপনাকে সে মন খুলে বলে।
৮. সে আপনাকে আপনার মতো করেই গ্রহণ করে।
৯. আপনি যখন হাসেন, তখন সে আপনার দিকে তাকিয়ে থাকে।
১০. আপনি অন্য কোনো নারী বা পুরুষের প্রশংসা করলে বা আশপাশে থাকলে সে ‘ঈর্ষা’ বোধ করে। প্রাথমিকভাবে সম্পর্কে এটাকে ‘ইয়েলো ফ্ল্যাগ’ ধরা হয়। কেননা এরপর সে কী বলে, কী করে, তার ওপর নির্ভর করে সেই ‘ঈর্ষা’ গ্রিন ফ্ল্যাগ, নাকি রেড ফ্ল্যাগ।
১১. আপনি কী পোশাক পরেন, সে খেয়াল করে।
১২. আপনার বন্ধু হয়ে আপনার সঙ্গে সে বেড়ে উঠতে চায়।
১৩. সে আপনার জন্য অপেক্ষা করে।
১৪. সে আপনার সঙ্গে এক কাপ চা ভাগাভাগি করে খায়।
১৫. আপনার সঙ্গে তার দ্বিমত, ছোটখাটো ঝগড়া হয়। কেননা ঝগড়া সেই দম্পতিদের ভেতরে হয় না, যাঁদের বড় ‘কমিউনিকেশন গ্যাপ’ আছে। অথবা একজন আরেকজনকে বিশেষ কেয়ার করে না। কেয়ার থাকলে ছোটখাটো মনোমালিন্যও থাকবে। আর উভয় পক্ষই সেটা ইতিবাচকতার সঙ্গে মিটিয়ে ফেলার বিষয়ে আন্তরিক থাকে।
সূত্র: ট্রু লাভ কোটের ইনস্টাগ্রাম অ্যাকাউন্ট

=== ফ্রোজেন শোল্ডারের কারণ ===
কাঁধে ব্যথার অন্যতম একটি কারণ, রোটেটর কাফ সিনড্রোম, যার একটি অংশ হলো ফ্রোজেন শোল্ডার। রোটেটর কাফ সিনড্রোমের অংশগুলো হলো ফ্রোজেন শোল্ডার, সুপ্রাস্পাইনেটাস টেন্ডিনাইটিস, বাইসেপস টেন্ডিনাইটিস, ইম্পিঞ্জমেন্ট টেন্ডিনাইটিস ও ক্যালসিপিক টেন্ডিনাইটিস।
৪০ থেকে ৬০ বছর বয়সে এ রোগ বেশি হয়ে থাকে। যেসব রোগ বা অবস্থার সঙ্গে এ রোগের সম্পর্ক আছে, সেগুলো হলো—হৃদ্‌রোগ, পক্ষাঘাতগ্রস্ততা, থাইরয়েডের সমস্যা, হাইপারলিপিডেমিয়া। অস্ত্রোপচারের পর, যেমন নিউরোসার্জিক্যাল অপারেশন, ডায়াবেটিস ইত্যাদি।
ফ্রোজেন শোল্ডারের সঠিক কোনো কারণ জানা নেই। এতে ফাইব্রোব্লাস্টিক প্রোলিফারেশন হয়, যা রোটেটর কাফ ইন্টারভেলে জমে বা কোরাকো এক্সোমিওন লিগামেন্ট ও অ্যান্টেরিওর লিগামেন্টে জমে। এতে ফাইব্রোসিস হয়ে লিগামেন্ট কন্ট্রাচার হয়। এ কারণে শোল্ডার মুভমেন্ট বাধাগ্রস্ত হয়ে ব্যথা হয়। অনেক সময় রোগী শোল্ডার জমে গেছে বলে অভিযোগ করেন।
● হাত ওপরে ওঠাতে কষ্ট হয়।
● স্বাভাবিক কাজকর্মেও অনেক কষ্ট বা ব্যথা হয়ে থাকে, যেমন চুল আঁচড়ানো, চুল বাঁধা, জামাকাপড় পরা, গায়ে সাবান দেওয়া ইত্যাদি।
● কেউ অনেক কষ্টে শোল্ডার মুভমেন্ট না করে স্কোপিউলার মুভমেন্ট বা রোটেশন করে হাত একটু নাড়াতে পারেন।
পরীক্ষা-নিরীক্ষা করে এ রোগ নির্ণয় করা কঠিন। ব্যথা অনেক থাকলেও এক্স-রেতে কোনো পরিবর্তন লক্ষ করা যায় না। শুধু ব্যবহার না করার জন্য ‘ডিজইউজ হাইপোট্রফি অব বোন’ দেখা যেতে পারে।
এ রোগ তিনটি ধাপে স্বাভাবিক পর্যায় পার করে। সেগুলো হলো—সাব-অ্যাকিউট ফেজ, ক্রনিক ফেজ ও রোটেটর কাফ টিয়া। তিনটি পর্যায় পার হয়ে ১৮ মাসের মধ্যে সাধারণত আপনা-আপনি ভালো হয়ে যায় এটি। কিছু আড়ষ্টতা থাকে, যা আরও ৬ থেকে ১২ মাস পর ভালো হয়।
অন্যান্য কিছু রোগের সঙ্গে এ রোগের বেশ মিল আছে, যেমন আঘাতের পর আড়ষ্টতা, হাড়ের সংক্রমণ, রিফ্লেক্স সিম্প্যাথেটিক সিনড্রোম।
● কনজারভেটিভ: এ রোগের চিকিৎসায় অ্যান্টি–ইনফ্ল্যামেটরি বা ব্যথানাশক ওষুধ এবং কিছু ব্যায়াম, যেমন পেন্ডুলার এক্সারসাইজের পরামর্শ দেওয়া হয়। এক্সারসাইজ রোগী নিজে করবেন; কোমর নুইয়ে একদিকে কাত হয়ে। ঘড়ির পেন্ডুলামের মতো বা গাড়ির স্টিয়ারিং ঘোরানোর মতো করে কাঁধের ব্যায়াম করতে হবে। সকাল-বিকাল ২০ থেকে ২৫ মিনিট এ ব্যায়াম করতে হবে।
● সার্জিক্যাল: যদি কনজারভেটিভ চিকিৎসায় কাজ না হয়, তবে লিগামেন্ট রিলিজ করে ভালো ফল পাওয়া যায়।
ডা. মো. মাহবুব আলম,সাবেক সহযোগী অধ্যাপক,মুগদা মেডিকেল কলেজ হাসপাতাল

=== শিশুর শরীরে তেল মালিশ করা কি ভালো ===
তেল মালিশ করা একদিকে যেমন শিশুদের জন্য আরামদায়ক, তেমনই তার স্বাস্থ্যের জন্যও ভালো। তেল শিশুর নরম এবং নাজুক ত্বককে সুরক্ষা দেয়, ত্বককে রাখে আর্দ্র।নিয়মিত তেল মালিশ সন্তান ও মায়ের বন্ধন দৃঢ় করে। তেল মালিশের সময় শিশু তার মা অথবা অভিভাবকদের দিকে তাকায়, তাঁদের সঙ্গে চোখে চোখ রেখে ভাব বিনিময় করে। এতে মুখের ভাব বুঝতে শেখে শিশু; পরিবেশ ও মানুষের সঙ্গে যোগাযোগ স্থাপনও করতে শেখে।
নিয়মিত মালিশ শিশুর মস্তিষ্ক ও স্নায়ুতন্ত্র গঠনে ভূমিকা রাখে। মালিশের মাধ্যমে শিশুর স্ট্রেস হরমোন বা করটিসল কমে এবং সুখী হরমোন যেমন সেরোটোনিন এবং ডোপামিনের নিঃসরণ বাড়ে। যা কিনা শিশুর ঘুম ভালো হতে সাহায্য করে।যেসব শিশুর ‘কোলিক’–এর সমস্যা থাকে, তাদের জন্য মালিশ বেশ উপকারী। মালিশের বেশ কিছু কৌশল পেটে জমে থাকা গ্যাস বের করে দিতে সাহায্য করে।অনেক বিশেষজ্ঞের মতে, সঠিক ও উপযুক্ত উপায়ে তেল মালিশ করলে শিশুর হাড় ও পেশি মজবুত হয়। রক্ত সঞ্চালন ভালোভাবে হয়।
সব তেলই একভাবে তৈরি নয়। আবার সব তেল শিশুর গায়ে মালিশ করার উপযোগীও নয়। শুধু তেলটি প্রাকৃতিক হলেই যে তা বাচ্চার গায়ে মালিশের উপযোগী হবে, এটিও ঠিক নয়। হালকা, নন–স্টিকি তেল, ভিটামিন ই যুক্ত তেল শিশুদের জন্য উপযোগী।চিকিৎসকদের মতে, সদ্যোজাতদের তেল মালিশের জন্য শর্ষের তেল ব্যবহার না করাই ভালো। তেল মালিশের ক্ষেত্রে অনেক সময় নাকে তেল ঢুকে যেতে পারে। শর্ষের তেলের ঝাঁজে শিশুদের কষ্ট ও অস্বস্তি হতে পারে।
শর্ষের তেলের পরিবর্তে শিশুর তেল মালিশের জন্য সবচেয়ে ভালো বিকল্প হতে পারে নারকেল তেল। অনেক মা অলিভ অয়েল কিংবা বাচ্চাদের উপযোগী বাজারে পাওয়া তেলগুলো ব্যবহার করেন। তবে যে তেলই ব্যবহার করা হোক না কেন; খেয়াল রাখতে হবে, শিশুর শরীরে কোনো র‍্যাশ হচ্ছে কি না।
যা করবেন, করবেন না
শিশুর শরীরে আলতোভাবে আস্তে আস্তে তেল মালিশ করা উচিত। এ সময় শিশুকে শান্ত রাখার চেষ্টাও করতে হবে।
শিশুদের শরীরে তেল মালিশ করার সময় খুব বেশি চাপ দেওয়া উচিত নয়। শিশুর মাথার নরম অংশে যেন চাপ না পড়ে, সেদিকেও খেয়াল রাখতে হবে।
অনেক অভিভাবক রাতে ঘুমাতে যাওয়ার আগে মালিশ করতে পছন্দ করেন, কেউবা বাচ্চাকে গোসল করিয়ে তেল মাখাতে পছন্দ করে। তাই এই রুটিন কেমন হবে তা নির্ভর করবে বাচ্চার স্বাচ্ছন্দ্য এবং অভিভাবকের সুবিধার ওপর।
শিশুর ত্বকে কোনো অ্যালার্জি কিংবা সংক্রমণ হলে তেল মালিশ করার আগে অবশ্যই চিকিৎসকের পরামর্শ নিতে হবে।
কখন থেকে বাচ্চাকে তেল মালিশ করা যাবে?
কোনো কোনো চিকিৎসকের মতে বাচ্চার এক মাস বয়সের পর থেকে তেল মালিশ শুরু করা উচিত। কেউ কেউ দেড় মাস বয়স হওয়া পর্যন্ত অপেক্ষা করতে বলেন।
ডা. ফারাহ দোলা, বিশেষ ভারপ্রাপ্ত কর্মকর্তা, স্বাস্থ্য অধিদপ্তর।

=== টক্সিক সম্পর্ক থেকে বের হয়ে আসা কঠিন কেন? ===
সম্পর্ক যদি বিষাক্ত হয়ে ওঠে, অর্থাৎ সম্পর্কের কারণে যদি কারও জীবনের স্বাভাবিকতা নষ্ট হয়ে যায়, তবে তা থেকে বেরিয়ে আসাটাই ভালো। বিষাক্ত সম্পর্ক থেকে বেরিয়ে এলে জীবনের সৌন্দর্যকে নতুনভাবে উপভোগ করার সুযোগ বাড়ে। তবে এই বেরিয়ে আসা বা বিচ্ছেদের পরামর্শ দেওয়াটা যত সহজ, বাস্তবে তা করা ততটাই কঠিন। কিন্তু কেন?
একজন মানুষ কতটা আত্মবিশ্বাসী এবং তিনি কতটা আত্মপ্রত্যয়ী বা স্বাধীনচেতা হিসেবে বেড়ে উঠেছেন, সেসবের ওপর নির্ভর করে তাঁর বড়সড় সিদ্ধান্ত গ্রহণের ক্ষমতা। যিনি টক্সিক সম্পর্কে ‘অ্যাবিউজড’ হন, তাঁর সেই সম্পর্ক থেকে বের হয়ে আসার সিদ্ধান্ত নেওয়ার ক্ষমতা বা আত্মবিশ্বাস কম থাকে।
টক্সিক সম্পর্কের ওপর নির্ভরশীল হয়ে পড়া, মানিয়ে নেওয়া, অভ্যস্ততা, টক্সিক মানুষটির প্রতি ‘মায়া পড়ে যাওয়া’, সন্তানের কী হবে—এসব কিছু সম্পর্কের সিদ্ধান্ত নেওয়ার বেলায় গুরুত্বপূর্ণ ভূমিকা রাখে। সেই সঙ্গে পরোক্ষ ভূমিকা রাখে তাঁর নিজ দেহের কিছু হরমোন, শারীরবৃত্তীয় ব্যাপারস্যাপারও। অর্থনৈতিক কারণেও অনেকে টক্সিক সম্পর্ক থেকে বের হয়ে আসে না।
‘এই আমার ভাগ্য, জীবনের বাস্তবতা’
নিজের জীবনকে নিজে নিয়ন্ত্রণ করতে না পারার কারণে একজন মানুষ সঠিক সময়ে সঠিক সিদ্ধান্তটি নিতে পিছপা হতে পারেন। শৈশব থেকেই যিনি নিজের অনুভূতি ব্যক্ত করতে কিংবা ছোটখাটো সিদ্ধান্ত নিতে অক্ষম, তাঁর পক্ষে বিচ্ছেদের মতো বড় সিদ্ধান্ত নেওয়াটা বেশ কঠিন হয়ে পড়ে। কেউ কেউ ভাবতে পারেন, সম্পর্ক ভাঙাটা অন্যায় কিংবা এটি হয়তো তাঁর ভাগ্য, জীবনের বাস্তবতা, দুর্বলতা, ব্যর্থতা বা গ্লানি। এমন ভাবনার কারণে বিষাক্ত সম্পর্ক টিকিয়ে রাখেন অনেকে।
লোকে কী বলবে
বিচ্ছেদের পর বহু মানুষকেই প্রায়ই সামাজিক চাপের সম্মুখীন হতে দেখা যায়। আত্মীয়, প্রতিবেশী, সহকর্মী, বন্ধু-বান্ধব—অনেকেই তিক্ত মন্তব্য বা ব্যক্তিগত আক্রমণ করে বসেন। নানা প্রশ্নে তাঁদের জর্জরিত করে তোলেন। এই চাপকেও ভয় করেন অনেকে। উপরন্তু তাঁদের যদি সন্তান থাকে, তার পারিবারিক বা সামাজিক বিকাশ বাধাগ্রস্ত হওয়ার আশঙ্কাও কাজ করতে পারে।
হরমোনও কাজ করে অনুঘটক হিসেবে
আমাদের দেহের এপিনেফ্রিন, ডোপামিন বা সেরোটোনিনের মতো রাসায়নিকের পরোক্ষ প্রভাব আমাদের সম্পর্কগুলোর ওপর পড়ে। একটা সম্পর্কে পরস্পরের প্রতি যে বিশেষ নির্ভরশীলতা সৃষ্টি হয়, তাতে এগুলোর খানিকটা প্রভাব থাকে। এই যোগসূত্রের কারণেও একটা সম্পর্ক ভাঙা খুব একটা সহজ হয় না। বরং সম্পর্ক ভাঙতে গেলে খারাপ অনুভুতি গ্রাস করে।
সম্পর্ক টিকে থাকবে জীবনভর, এমনটাই কাম্য। তবু যদি তা দুর্বিষহ হয়ে ওঠে এবং কোনো ভাবেই আর আপস করা সম্ভব না হয়, তাহলে নিজের প্রতি বিশ্বাস বাড়াতে চেষ্টা করুন। ভেবেচিন্তে সঠিক সিদ্ধান্তটি গ্রহণ করুন। ভয় পাবেন না। বন্ধুদের সঙ্গে সম্পর্কের বন্ধন দৃঢ় করে তুলুন, সম্পর্ক ভেঙে গেলেই যাতে একলা হয়ে না পড়েন। নানা কাজে নিজের দক্ষতা বাড়ান। নিজের সামাজিক অবস্থান দৃঢ় করুন। শরীর-মন কিংবা সমাজের দিক থেকে যত বাধা আসুক, সামলে নিন। কাছের মানুষ, প্রয়োজনে পেশাদারদের সাহায্য নিন।

=== সত্যিই কি কোথাও কোনো ‘ষড়যন্ত্র’ চলছে ===
১০০ দিন পার হওয়ায় অন্তর্বর্তী সরকারের সাফল্য-ব্যর্থতা, সক্ষমতা বা দুর্বলতা নিয়ে আলোচনা ও সমালোচনা হচ্ছে। জিনিসপত্রের দাম, আইনশৃঙ্খলা, প্রশাসনের স্থবিরতা, অর্থনীতির পরিস্থিতি, উপদেষ্টাদের যোগ্যতা-দক্ষতা—এসবই আলোচনার মূল বিষয়।
এই সরকার কোনো রাজনৈতিক দলের প্রতিনিধিত্ব করে না, সেই অর্থে এই সরকার অরাজনৈতিক। কিন্তু একটি সফল গণ-অভ্যুত্থানের ফসল এই সরকারের পেছনের মূল শক্তিটি রাজনৈতিক; যারা গণ-অভ্যুত্থানের সংগঠক, সহায়ক ও সমর্থক হিসেবে কাজ করেছে।
সরকারের ১০০ দিন নিয়ে আলোচনা-সমালোচনা হচ্ছে, কিন্তু রাজনীতির মাঠে কী হচ্ছে? গণ-অভ্যুত্থান নতুন রাজনীতির যে সম্ভাবনা ও আশার আলো জ্বালিয়েছিল, সেই রাজনীতির মাঠে তো এখন আলোর স্বল্পতা দেখা যাচ্ছে। মাঠে পানি-কাদাও জমতে শুরু করেছে। সেখানে অনৈক্য, সন্দেহ, অবিশ্বাস আর বিভ্রান্তিই দিন দিন স্পষ্ট হয়ে উঠছে।
কারা আছে রাজনীতির মাঠে? গণ-অভ্যুত্থানে নেতৃত্ব দেওয়া বৈষম্যবিরোধী ছাত্র আন্দোলন ও তাদের সহযোগী সংগঠন। রাজনীতির মাঠে তারা নতুন, কিন্তু সবচেয়ে প্রভাবশালী শক্তি। রাজনৈতিকভাবে তারা কী করতে চায়, কতটুকু যেতে চায়, তা এখনো স্পষ্ট নয়।
আছে আওয়ামী লীগের বিদায়ের পর ক্ষমতাপ্রত্যাশী প্রধান দল বিএনপি। তারা বড় দল, আওয়ামী শাসনের বিরুদ্ধে ১৬ বছর ধরে তারা মাঠে লড়াই-সংগ্রাম করেছে, নিপীড়ন ও জুলুমের শিকার হয়েছে। আছে জামায়াতে ইসলামীসহ ইসলামপন্থী, ডান-বাম ও মধ্যপন্থী বিভিন্ন রাজনৈতিক দল। এরা সবাই গণ-অভ্যুত্থানের সহায়ক শক্তি এবং সবাই কমবেশি আওয়ামী শাসনের নিপীড়নের শিকার।
পতিত রাজনৈতিক দল আওয়ামী লীগকে এই মাঠে দেখা যাবে না, এটাই স্বাভাবিক। কিন্তু এর মানে এই নয় যে এখন গোপনে তারা কিছু করছে না বা সামনে করবে না। তাদের আছে অর্থের জোর, লুটপাট করে লাখ কোটি টাকা সরিয়েছে তারা। এর বাইরে আছে নাগরিক সমাজ, বুদ্ধিজীবী, ভাবুক ও চিন্তাবিদ গোষ্ঠী। সভা, সেমিনার, ওয়েবিনার, ফেসবুক বা ইউটিউবের মাধ্যমে তাঁরা রাজনীতির মাঠে হাজির থাকছেন।
রাজনীতিতে এই পক্ষগুলো এখন কী করেছে বা কী ভাবছে? বোঝা যাচ্ছে, গণ-অভ্যুত্থানের পক্ষ শক্তিগুলোর মধ্যে শুধু বিভিন্ন ইস্যুতে মতভেদ নয়, কেউ কাউকে সম্ভবত এখন আর বিশ্বাসও করছে না। কিছু রাজনৈতিক দল এখন ‘ষড়যন্ত্র’ বিষয়টিকে সামনে নিয়ে আসতে শুরু করেছে।
ফ্যাসিবাদের হাতে আবার দেশ বা জাতিকে তুলে দেওয়ার চক্রান্ত হচ্ছে—এমন কথাও তাদের মুখে শোনা যাচ্ছে। বলা হচ্ছে, অন্তর্বর্তী সরকারকে ব্যর্থ করতে ষড়যন্ত্র হচ্ছে। এখানে ষড়যন্ত্রকারী হিসেবে সাধারণভাবে পতিত স্বৈরাচারের প্রতিই ইঙ্গিত করা হচ্ছে। শেখ হাসিনার ভারতে আশ্রয় নেওয়া, সেখানে বসে তাঁর নানা তৎপরতা এবং বাংলাদেশের পরিবর্তনকে ভারতের মেনে না নেওয়া—এই বিষয়গুলো নিয়ে রাজনৈতিক দলগুলোর মধ্যে দুশ্চিন্তা আছে।
কোনো কোনো রাজনৈতিক দলের মধ্যে অন্তর্বর্তী সরকারে মেয়াদ, নতুন ওয়ান-ইলেভেনের ষড়যন্ত্র ও নেতা-নেত্রীর মাইনাস তত্ত্ব নিয়ে উদ্বেগ, অনিশ্চয়তা ও ভয় কাজ করছে। সম্ভবত সেই বাস্তবতায় দ্রুত নির্বাচনের দাবিও উঠতে শুরু করেছে। সরকারের ১০০ দিন পূর্তি উপলক্ষে ড. ইউনূসের ভাষণে নির্বাচনের রূপরেখা না থাকায় বিএনপির আশাহত হওয়ার কথা বলেছেন দলটির মহাসচিব মির্জা ফখরুল ইসলাম আলমগীর। বিএনপির ভারপ্রাপ্ত চেয়ারম্যান তারেক রহমানের মুখে গতকাল মঙ্গলবার বেশ স্পষ্ট করেই ষড়যন্ত্রের কথা শোনা গেল। তিনি বলেছেন, কোথাও কিছু একটা ষড়যন্ত্র চলছে।
রাজনীতির মাঠে এ বিষয় নিয়ে চরম কৌতূহল আছে যে গণ-অভ্যুত্থানে নেতৃত্বদানকারী ছাত্রসমাজের আকাঙ্ক্ষা কী? তাদের প্রতিনিধিরা সরকারে আছে, আবার তারা রাজনৈতিক দল গঠনের প্রক্রিয়াও শুরু করেছে। তারা সরকারের মেয়াদ দীর্ঘ করতে চায় কি না, সে প্রশ্নও আছে।
বর্তমান সরকার বিভিন্ন ক্ষেত্রে সংস্কারের যে উদ্যোগ নিয়েছে, সেগুলো পুরোপুরি বাস্তবায়ন করেই ছাত্ররা নির্বাচনের দিকে যেত চাইবেন, এটাই স্বাভাবিক। কারণ, অতীতে রাজনৈতিক সমঝোতার পরও ক্ষমতায় গিয়ে দলগুলো প্রতিশ্রুতি মেনে চলেনি। এক স্বৈরতন্ত্র বিদায়ের পর নতুন স্বৈরতন্ত্র জন্ম নিয়েছে।
অন্তর্বর্তী সরকারে ছাত্রদের প্রতিনিধি তথ্য উপদেষ্টা নাহিদ ইসলাম গত সোমবার বলেছেন, এই সরকার কেয়ারটেকার সরকার নয়, শুধু নির্বাচন দেওয়াই এই সরকারের কাজ নয়। প্রাতিষ্ঠানিক সংস্কারের জন্য বিভিন্ন কমিশন হয়েছে এবং সংস্কার শেষে নির্বাচন দেওয়া হবে। এ অবস্থান বিএনপি বা কিছু রাজনৈতিক দলের অবস্থানের সঙ্গে যায় না। মির্জা ফখরুল ইসলামের মুখে একই দিন শুনলাম, ‘ছাত্ররা চাইবে সবকিছু পরিবর্তন করতে, আমরা তো জানি কতটুকু পরিবর্তন করতে পারবে।’ তিনি মনে করেন, নির্বাচন দিলেই অর্ধেক সমস্যার সমাধান হয়ে যাবে।
শুধু নির্বাচন ইস্যুতে নয়, রাষ্ট্রপতিকে সরানো বা আওয়ামী লীগকে নিষিদ্ধ করার ব্যাপারেও ছাত্রদের চাওয়া ও বিএনপির চাওয়া এক নয়। আবার ছাত্রদের নিজেদের মধ্যে ঐক্য কতটা বজায় আছে, সে প্রশ্নও উঠেছে। ছাত্রদের মধ্যে ভিন্ন মত, পথ ও চিন্তার প্রতিফলন দেখা যাচ্ছে বিভিন্ন ইস্যুতে। সরকারের বাইরে থাকা ছাত্রনেতাদের মুখে সরকারের নেওয়া নানা সিদ্ধান্তের বিরোধিতা করতে দেখা যাচ্ছে।
সম্প্রতি নেওয়া উপদেষ্টাদের কারও কারও ব্যাপারে ছাত্রদের তরফে কড়া সমালোচনা শোনা গেছে। জনমনে প্রশ্ন উঠেছে, উপদেষ্টাদের নিয়োগের সিদ্ধান্ত কোথা থেকে হয়? ছাত্রদের কি সেখানে কোনো ভূমিকা আছে বা থাকে? যদি উপদেষ্টা পরিষদ সম্মিলিতভাবে সিদ্ধান্ত নিয়ে থাকে, তবে সেখানে তো ছাত্রদের প্রতিনিধি রয়েছেন। তাহলে নতুন উপদেষ্টা নিয়ে ছাত্রনেতাদের তরফে আপত্তি ওঠে কেন? ছাত্রদের মধ্যে কি সমন্বয়ে কোনো সমস্যা হচ্ছে? ছাত্রদের রাজনৈতিক পরামর্শ কারা দেন? সেখানে কি ভিন্ন ভিন্ন মত-পথের লোকজন আছেন?
দেশের রাজনীতিতে এখন আওয়ামী লীগের কোনো প্রকাশ্য সাংগঠনিক তৎপরতা নেই। স্বৈরশাসন, ভোটের অধিকার কেড়ে নেওয়া, গুম, খুন, সীমা ছাড়া দুর্নীতি ও জনগণকে নানাভাবে অপমান—এসবের পর যেভাবে দেশের মানুষ দলটিকে বিদায় করেছে, তাতে অনেকে আশা করেছিলেন, এবার হয়তো তাদের বোধোদয় হবে। নেতা-কর্মীদের মধ্যে অনুশোচনা দেখা দেবে, দল নিয়ে তারা নতুন করে ভাববে। কিন্তু তেমন কোনো লক্ষণই নেই। দলটি যে পথে ফিরে আসার চেষ্টা করবে, তা নিয়মতান্ত্রিক হবে বলে মনে হয় না। তারা রাজনীতিকে অস্থিতিশীল করার পথ ধরতে পারে। এ ধারণা যদি সত্যি হয়, তবে রাজনীতির মাঠ হয়ে উঠবে চরম বিপজ্জনক।
রাজনৈতিক দলগুলোর বাইরে বুদ্ধিজীবীদের কারও কারও মুখে এখন শোনা যাচ্ছে, ছাত্র-জনতার এই অভ্যুত্থান ব্যর্থ হয়েছে, পরাজিত হয়েছে। বোঝা যায়, তাঁদের আশাভঙ্গ হয়েছে। তাঁরা যা চেয়েছিলেন, তা হয়নি। হবে, এমন সম্ভাবনাও হয়তো দেখছেন না। আবার অনেকে হাল ছাড়তে চাইছেন না, তাঁরা নতুন করে কিছু শুরু করার আশায় নানা ফর্মুলা নিয়ে হাজির হচ্ছেন।
আবার বুদ্ধিজীবী ও নাগরিক সমাজের মধ্যে শুরু থেকেই হতাশ হয়ে বসে আছে—এমন একটি পক্ষও আছে। তারা পতিত স্বৈরাচারের প্রতি তাদের সমর্থনের কথা বলে না বা বলতে পারে না, কিন্তু অন্তর্বর্তী সরকার কবে ব্যর্থ হবে, সেই আশায় বুক বেঁধে বসে আছে। তারা শুনতে চায়, মানুষ বলতে শুরু করবে, আগেই তো ভালো ছিলাম।
আরেক পক্ষ আছে, যারা ইউটিউবে ভিডিও বানায়, কথা বলে। সেখানে এমন অনেক কথা ও বক্তব্য থাকে, যা একধরনের জন-উসকানি তৈরি করে। অথবা এ উদ্দেশ্য নিয়েই এগুলো বানানো হয়। তাদের কোনো না কোনো রাজনৈতিক লক্ষ্য আছে অথবা কোনো রাজনৈতিক পক্ষের হয়েই হয়তো তারা কাজ করে। কিন্তু সেই রাজনৈতিক শক্তি বা পক্ষটি কী, তা বোঝা যায় না; বরং অনেক ক্ষেত্রেই বিভ্রান্তিকর। সরকার, সরকারের সহায়ক শক্তি এবং রাজনৈতিক ও সামাজিক পরিসরে এর প্রভাব পড়ে। তারা কী বলে বা কী বলতে পারে—এসব নিয়ে সরকারের লোকজনকেও নাকি সতর্ক থাকতে হচ্ছে।
বোঝা যাচ্ছে, রাজনীতির মাঠের পরিস্থিতি ভালো নয়। আগেই বলেছি, এখানে আলো কমতে শুরু করেছে। মাঠে শুধু পানিই জমেনি, তা যথেষ্ট ঘোলা হয়েছে। এর সুযোগ নিতে পারে পতিত রাজনৈতিক শক্তি। আর রাজনীতিতে যখন পানি ঘোলা হয়, তখন অনেক অচেনা বা গোপন শক্তিও সক্রিয় হয়ে ওঠে। কারণ, ঘোলা পানিতে মাছ ধরাই তাদের জন্য সুবিধাজনক। তারেক জিয়া কি সেই ষড়যন্ত্রের কথাই বললেন? সত্যিই কি কোথাও কোনো ‘ষড়যন্ত্র’ চলছে?
গণ-অভ্যুত্থানের নেতৃত্বদানকারী ছাত্রসমাজ ও পক্ষের রাজনৈতিক দলগুলো কি এই বিপদ টের পাচ্ছে? তারা কি বুঝতে পারছে এই পক্ষগুলোর মধ্যে ন্যূনতম ঐক্য ও সমঝোতা কতটা জরুরি?
●এ কে এম জাকারিয়াপ্রথম আলোর উপসম্পাদক
[email protected]

=== অপরাধীদের আইনের আওতায় আনা হোক ===
আওয়ামী লীগ সরকারের আমলে লুটেরা ব্যবসায়ীরা ব্যাংক খাত যে ফোকলা করে ফেলেছিলেন, সেটা এখন বেরিয়ে এসেছে। ব্যাংক খাতের ডাকাতি-দস্যুতা নিয়েপ্রথম আলো,ডেইলি স্টারসহ বিভিন্ন সংবাদমাধ্যমে খবর ছাপা হলেও তৎকালীন সরকার কারও বিরুদ্ধে ব্যবস্থা নেয়নি। বরং সংবাদমাধ্যমকেই নানাভাবে হয়রানি করা হতো।
প্রথম আলোর প্রতিবেদন থেকে জানা যায়, মালিকানা বদল হওয়া ইসলামী ব্যাংকের খেলাপি ঋণ বেড়েছে দ্বিগুণের বেশি। আওয়ামী লীগ–ঘনিষ্ঠ শিল্পগোষ্ঠী বেক্সিমকো, এস আলম, বসুন্ধরা গ্রুপসহ আরও অনেকের ঋণও খেলাপি হয়ে পড়েছে। ফলে গত জুলাই-সেপ্টেম্বর সময়ে সব মিলিয়ে খেলাপি ঋণ বেড়েছে ৭৩ হাজার ৫৮৬ কোটি টাকা। সেপ্টেম্বর শেষে খেলাপি ঋণ বেড়ে হয়েছে ২ লাখ ৮৪ হাজার ৯৭৭ কোটি টাকা, যা ব্যাংক খাতের মোট ঋণের ১৬ দশমিক ৯৩ শতাংশ।
ব্যাংকের শীর্ষ নির্বাহীদের সংগঠন অ্যাসোসিয়েশন অব ব্যাংকার্স বাংলাদেশের (এবিবি) চেয়ারম্যান ও ব্র্যাক ব্যাংকের ব্যবস্থাপনা পরিচালক সেলিম আর এফ হোসেনপ্রথম আলোকে বলেন, ‘এত দিন এসব খেলাপি ঋণ লুকানো ছিল, যে ক্ষতি হয়েছে, তা গোপন করা ছিল। ২০১৯ সালে আজব এক নীতিমালা করে খেলাপি ঋণ কমিয়ে দেওয়া হয়েছিল।’
বাংলাদেশ ব্যাংকের তথ্য অনুযায়ী, ২০২৩ সাল শেষে ব্যাংক খাতের খেলাপি ঋণ ছিল ১ লাখ ৪৫ হাজার ৬৩৩ কোটি টাকা। গত জুন শেষে যা বেড়ে হয় ২ লাখ ১১ হাজার ৩৯১ কোটি টাকা। তখন দেশের ব্যাংকগুলো থেকে বিতরণ করা ঋণের ১২ দশমিক ৫৬ শতাংশই খেলাপি ছিল। অথচ ২০০৯ সালে আওয়ামী লীগ যখন সরকার গঠন করে, তখন মোট খেলাপি ঋণ ছিল ২২ হাজার ৪৮১ কোটি টাকা।
প্রকৃত খেলাপি ঋণের পরিমাণ আরও বেশি। কেন্দ্রীয় ব্যাংকের গভর্নর আহসান এইচ মনসুর সম্প্রতি ব্রিটিশ সংবাদমাধ্যমফিন্যান্সিয়াল টাইমসকে দেওয়া এক সাক্ষাৎকারে আওয়ামী লীগের সহযোগীদের ১ হাজার ৬৭০ কোটি ডলার বা ২ লাখ কোটি টাকা লুটের যে কথা বলেছেন, তার সবই খেলাপিযোগ্য। আওয়ামী লীগ আমলে আন্তর্জাতিক মুদ্রা তহবিল (আইএমএফ) বাংলাদেশকে ৪৭০ কোটি ডলারের যে ঋণ দিয়েছে, তার অন্যতম শর্ত ছিল ২০২৪ সালের মধ্যে ব্যাংক খাতে খেলাপি ঋণ ১০ শতাংশে নামিয়ে আনতে হবে।
আওয়ামী লীগ নির্বাচনী ইশতেহারে ব্যাংকিং খাতে শৃঙ্খলা ফিরিয়ে আনার কথা বললেও কাজ করেছে তার বিপরীত। ২০০৯ সালে ক্ষমতায় এসেই তারা খেলাপি ঋণের সংজ্ঞা শিথিল করে। সালমান এফ রহমানের আবেদনের পরিপ্রেক্ষিতে ২০১৫ সালে ঋণ পুনর্গঠন সুবিধা দেওয়া হয়। ঋণ অবলোপনের ক্ষেত্রেও দেওয়া হয় বিশেষ ছাড়। ২০১৯ সালে ২ শতাংশ অর্থ দিয়ে ঋণ নিয়মিত করার বিশেষ সুবিধা দেওয়া হয়।
কথিত প্রভাবশালী ব্যবসায়ীরা ঋণের নামে হাজার হাজার কোটি টাকা লোপাট করলেও সরকার ছিল নির্বিকার। এমনকি তঁারা ঋণের বিপরীতে যে সম্পদ ব্যাংকে জমা রেখেছেন, তার প্রকৃত দাম ঋণের চেয়ে অনেক কম। আবার একই সম্পদ একাধিক ব্যাংকে মর্টগেজ দেওয়ার ঘটনাও আছে। এ অবস্থায় মর্টগেজ দেওয়া সম্পদ বিক্রি করেও ঋণের টাকা ওঠানো যাবে না।
পুরো বিষয়টি ছিল ভয়ানক জালিয়াতি। এই জালিয়াত চক্র দেশের ভেতরে ও বাইরে যেখানেই থাক না কেন, তাদের বিচারের আওতায় আনতে হবে। কেন্দ্রীয় ব্যাংক কিছু কিছু পদক্ষেপও নিয়েছে। একই সঙ্গে ব্যাংক খাতের যেসব কর্মকর্তা জালিয়াতিতে সহায়তা করেছেন, তাঁদেরও জবাবদিহির আওতায় আনতে হবে। ভবিষ্যতে ব্যাংকিং খাতের সর্বনাশ ঠেকাতে এর বিকল্প নেই।

=== জুলাই-সেপ্টেম্বরে মুনাফা বেড়েছে ফাইন ফুডসের ===
চলতি অর্থবছরের প্রথম প্রান্তিকে ফাইন ফুডসের মুনাফা বেড়েছে। জুলাই-সেপ্টেম্বর প্রান্তিকে কোম্পানিটির শেয়ারপ্রতি আয় (ইপিএস) হয়েছে ৬২ পয়সা; গত বছর একই সময়ে তাদের শেয়ারপ্রতি আয় হয়েছিল ১ দশমিক ৮ পয়সা।
পুঁজিবাজারে তালিকাভুক্ত কোম্পানি ফাইন ফুডস লিমিটেড ২০২৪ সালের ৩০ সেপ্টেম্বর সমাপ্ত প্রথম প্রান্তিকের অনিরীক্ষিত আর্থিক প্রতিবেদন প্রকাশ করেছে।
গতকাল বুধবার অনুষ্ঠিত কোম্পানির পরিচালনা পর্ষদের বৈঠকে চলতি হিসাববছরের প্রথম প্রান্তিকের আর্থিক প্রতিবেদন পর্যালোচনা ও অনুমোদনের পর তা প্রকাশ করা হয়। ঢাকা স্টক এক্সচেঞ্জ সূত্রে এ তথ্য জানা গেছে।
চলতি হিসাববছরের আলোচ্য সময়ের কোম্পানির শেয়ারপ্রতি নগদ অর্থের প্রবাহ ছিল ১৯ পয়সা, যা আগের বছর একই সময়ে মাইনাস ৪ পয়সা ছিল। কোম্পানিটির শেয়ারপ্রতি নিট সম্পদের মূল্য (এনএভিপিএস) ছিল ১১ টাকা ৯৩ পয়সা।
আজ বৃহস্পতিবার লেনদেনের তালিকায় চতুর্থ স্থানে আছে ফাইন ফুডস। এই প্রতিবেদন লেখার সময় কোম্পানিটির শেয়ারের দাম ছিল ২১৩ টাকা। আজ শেয়ারের সর্বোচ্চ দাম ছিল ২২১ টাকা আর সর্বনিম্ন দাম ছিল ২ হাজার ১৭ টাকা ১০ পয়সা।
গত এক বছরে ফাইন ফুডসের শেয়ারের সর্বোচ্চ দাম ছিল ২২১ টাকা আর সর্বনিম্ন দাম ছিল ১১৫ টাকা।
গত কয়েক বছরে ফাইন ফুডস তেমন একটা লভ্যাংশ দেয়নি। ২০২৩ সালে ১ দশমিক ২৫ শতাংশ, ২০২২ সালে ১ দশমিক ৫০ শতাংশ, ২০২০ সালে ১ শতাংশ ও ২০১৯ সালে ২ শতাংশ নগদ লভ্যাংশ দিয়েছে।
সেই সঙ্গে ২০১৮ সালে ৩ শতাংশ, ২০১৭ সালে ২ শতাংশ, ২০১৬ সালে ২ শতাংশ ও ২০১৩ সালে ২ শতাংশ বোনাস লভ্যাংশ দিয়েছে ফাইন ফুডস।
আজ দুপুর ১২টা পর্যন্ত ফাইন ফুডসের প্রায় ৫ কোটি টাকার শেয়ার লেনদেন হয়েছে।

=== কারখানা বন্ধ এমারেল্ড অয়েলের, দিনের শুরুতেই শেয়ারের দরপতন ===
গ্যাসসংকটে কারখানার উৎপাদন বন্ধ করে দিয়েছে শেয়ারবাজারে তালিকাভুক্ত কোম্পানি এমারেল্ড অয়েল। কোম্পানিটি আজ বৃহস্পতিবার ঢাকা স্টক এক্সচেঞ্জের (ডিএসই) মাধ্যমে বিনিয়োগকারীদের এই তথ্য জানিয়েছে। তবে উৎপাদন বন্ধ থাকলেও কোম্পানিটি নিজে থেকে এই তথ্য বিনিয়োগকারীদের জানায়নি। ডিএসই কর্তৃপক্ষের এক চিঠির জবাবে তারা এই তথ্য দিয়েছে।
নিয়ম অনুযায়ী, তালিকাভুক্ত কোম্পানির কারখানা বন্ধসহ কোম্পানির যেকোনো মূল্য সংবেদনশীল তথ্য বিনিয়োগকারীদের তাৎক্ষণিকভাবে জানানোর আইনগত বাধ্যবাধকতা রয়েছে। কিন্তু কোম্পানির পক্ষ থেকে সেই আইন মেনে কারখানা বন্ধের তথ্য প্রকাশ করা হয়নি; বরং একটি সংবাদমাধ্যমে প্রকাশিত তথ্যের ভিত্তিতে এ বিষয়ে কোম্পানির কাছে জানতে চায় ডিএসই কর্তৃপক্ষ। ডিএসইর সেই চিঠির জবাবে জানা গেছে, কোম্পানিটির কারখানা বর্তমানে বন্ধ রয়েছে। তবে কবে থেকে কারখানাটি বন্ধ রয়েছে, তা কোম্পানিটির পক্ষ থেকে জানানো হয়নি।
ডিএসইর চিঠির জবাবে কোম্পানিটি শুধু জানিয়েছে, গ্যাস স্বল্পতার কারণে আপাতত উৎপাদন বন্ধ রয়েছে। তবে কারখানার উৎপাদন পুরোদমে সচল রাখতে কোম্পানিটি এরই মধ্যে ১২ মেট্রিক টন সক্ষমতা ব্রয়লার আমদানি করেছে। আমদানি করা এই ব্রয়লার স্থাপনের কাজ শেষ হলে কোম্পানিটি দ্রুতই উৎপাদনে ফিরবে। কারখানা বন্ধ থাকলেও কোম্পানিটি তাদের কোনো কর্মী ছাঁটাই করেনি বলেও জানিয়েছে।
এদিকে কারখানা বন্ধের খবরে আজ বাজারে কোম্পানিটির শেয়ারের দাম কমেছে। ঢাকার বাজারে লেনদেনের প্রথম ৪৫ মিনিটে এটির শেয়ারের দাম ১ টাকা ৪০ পয়সা বা ৫ শতাংশের বেশি কমে নেমে এসেছে ২৫ টাকা ৭০ পয়সায়।
এমারেল্ড অয়েল দীর্ঘদিন বন্ধ ও লোকসানি কোম্পানি ছিল। কোম্পানিটির মূল উদ্যোক্তারা ব্যাংক ঋণখেলাপি ও দুর্নীতির অভিযোগে অভিযুক্ত ছিলেন। ২০২১ সালে বন্ধ কোম্পানিটির পর্ষদ পুনর্গঠনের মাধ্যমে এটি মালিকানায় নতুন গোষ্ঠীকে যুক্ত করে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) তৎকালীন কমিশন। কোম্পানিটির পরিচালনায় যুক্ত হয় মিনোরি বাংলাদেশ নামের একটি প্রতিষ্ঠান ও তার উদ্যোক্তা মিয়া মামুন। যাঁর বিরুদ্ধে শেয়ার কারসাজিসহ আর্থিক অনিয়মের অভিযোগ রয়েছে। এ কারণে গত আগস্টে ক্ষমতার পালাবদলের পর মিয়া মামুন গ্রেপ্তার হয়েছেন।

=== মুনাফা বেড়েছে দেশ গার্মেন্টসের ===
চলতি অর্থবছরের প্রথম প্রান্তিকে মুনাফা বেড়েছে দেশ গার্মেন্টসের। জুলাই-সেপ্টেম্বর প্রান্তিকে কোম্পানিটির শেয়ারপ্রতি আয় (ইপিএস) হয়েছে ১০ পয়সা। গত বছর একই সময়ে তাদের শেয়ারপ্রতি আয় হয়েছিল ২ পয়সা।
পুঁজিবাজারে তালিকাভুক্ত কোম্পানি দেশ গার্মেন্টস লিমিটেড গত ৩০ সেপ্টেম্বর ২০২৪ তারিখে সমাপ্ত প্রথম প্রান্তিকের অনিরীক্ষিত আর্থিক প্রতিবেদন প্রকাশ করেছে। গতকাল বুধবার অনুষ্ঠিত কোম্পানির পরিচালনা পর্ষদের বৈঠকে চলতি হিসাববছরের প্রথম প্রান্তিকের আর্থিক প্রতিবেদন পর্যালোচনা ও অনুমোদনের পর তা প্রকাশ করা হয়। ঢাকা স্টক এক্সচেঞ্জ সূত্রে এই তথ্য পাওয়া গেছে।
আলোচ্য সময়ের কোম্পানির শেয়ারপ্রতি নগদ অর্থের প্রবাহ ছিল মাইনাস ১ টাকা ৮০ পয়সা, আগের বছর একই সময়ে যা ছিল ৩০ পয়সা। গত ৩০ সেপ্টেম্বর ২০২৪ তারিখে কোম্পানিটির শেয়ারপ্রতি নিট সম্পদ মূল্য (এনএভিপিএস) ছিল ১৮ টাকা ৫৩ পয়সা।গত এক বছরে দেশ গার্মেন্টসের শেয়ারের সর্বোচ্চ দাম ছিল ১২১ টাকা ৫০ পয়সা এবং সর্বনিম্ন দাম চিল ৫৬ টাকা ৬০ পয়সা। আজ এই প্রতিবেদন লেখার সময় কোম্পানিটির শেয়ারের দাম ছিল ৭০ টাকা ৩০ পয়সা।
সম্প্রতি কয়েক বছরে তেমন একটা লভ্যাংশ দেয়নি দেশ গার্মেন্টস। ২০২৩ সালে তারা ৩ শতাংশ, ২০২১ সালে ৫ শতাংশ ও ২০১৭ সালেও ৫ শতাংশ নগদ লভ্যাংশ দিয়েছে। এ ছাড়া ২০২২ সালে ১০ শতাংশ, ২০২০ সালে ৩ শতাংশ, ২০১৯ সালে ১০ শতাংশ ও ২০১৮ সালে ১০ শতাংশ স্টক লভ্যাংশ দিয়েছে।

=== সরকার পরিবর্তনের ধাক্কায় খেলাপি ঋণ বাড়ল সরকারি চার ব্যাংকে ===
রাষ্ট্রমালিকানাধীন চার ব্যাংকের খেলাপি ঋণ লাগামহীনভাবে বাড়ছে। নতুন ঋণ বিতরণ কমিয়ে আনলেও এসব ব্যাংকের পুরোনো ঋণ দফায় দফায় খেলাপি হচ্ছে। আবার ছাত্র-জনতার অভ্যুত্থানে আওয়ামী লীগ সরকারের পতনের পর এসব ব্যাংকে থাকা প্রভাবশালী অনেক ব্যবসায়ীর ঋণ নতুন করে খেলাপি হয়ে পড়েছে। এতে গত জুলাই-সেপ্টেম্বর সময়ে সরকারি চার ব্যাংকের খেলাপি ঋণ বেড়েছে ২৩ হাজার ৪৫৯ কোটি টাকা। এ সময়ে পুরো ব্যাংক খাতে খেলাপি ঋণ বেড়েছে ৭৩ হাজার ৫৮৬ কোটি টাকা।
ব্যাংক চারটির কর্মকর্তারা বলছেন, অনিয়ম-দুর্নীতির ঋণ অনেক ক্ষেত্রে বাইরে পাচার হয়ে গেছে। আবার ব্যবসায় লোকসানের কারণেও কোনো কোনো ঋণ আদায় হচ্ছে না। এখন রাজনৈতিক কারণেও অনেক ঋণ নতুন করে খেলাপি হয়ে পড়বে। বিশেষ করে আওয়ামী লীগ সরকারের ১৬ বছরে যেসব ঋণ বিতরণ হয়েছে, এই ঋণগুলো ঝুঁকিতে পড়েছে। এতেই বাড়তে শুরু করেছে খেলাপি ঋণ। সামনে যা আরও বাড়তে পারে বলে আশঙ্কা করছেন সংশ্লিষ্ট কর্মকর্তারা।
বেক্সিমকোতে কাবু সোনালী ব্যাংক
হল–মার্ক কেলেঙ্কারির ঘটনায় আলোচিত সোনালী ব্যাংক নতুন ঋণ বিতরণে কয়েক বছর ধরেই সংযত। গ্রাহকের আমানত ব্যাংকটি সরকারের ট্রেজারি বিল ও বন্ডে বিনিয়োগ করে মুনাফা করছে। তবে আগে যেসব ঋণ দেওয়া হয়েছে, তার একটি অংশ সময়ে সময়ে খেলাপি হয়ে পড়ছে। গত আগস্টে আওয়ামী লীগ সরকারের পতনের পর সাবেক প্রধানমন্ত্রী শেখ হাসিনার উপদেষ্টা সালমান এফ রহমানের মালিকানাধীন বেক্সিমকো গ্রুপের দুই প্রতিষ্ঠান ঋণ পরিশোধ বন্ধ করে দেয়। ফলে গত সেপ্টেম্বরে বেক্সিমকোর ১ হাজার ৪২৬ কোটি টাকা ও জিএমজি এয়ারলাইনের ১৯১ কোটি টাকা ঋণ খেলাপি হয়ে পড়ে। একই সময়ে ওরিয়ন গ্রুপের ১১৬ কোটি টাকা খেলাপি হয়ে যায়। এ ছাড়া লতিফ বাওয়ানি জুট মিলস, করিম জুট মিলস, শেয়ারবাজারে তালিকাভুক্ত সোনালী আশ ইন্ডাস্ট্রিজ, চৌধুরী এন্টারপ্রাইজ, প্যারাডাইস ইলেকট্রিকসসহ আরও কিছু প্রতিষ্ঠানের ঋণ খেলাপি হয়ে পড়েছে। ফলে তিন মাসে সোনালী ব্যাংকের খেলাপি ঋণ বেড়েছে ৩ হাজার ১২৮ কোটি টাকা। গত জুনে ব্যাংকটির খেলাপি ঋণ ছিল ১৩ হাজার ৪৯৫ কোটি টাকা, সেপ্টেম্বরে তা বেড়ে হয়েছে ১৬ হাজার ৬২৩ কোটি টাকা।
সোনালী ব্যাংকের ব্যবস্থাপনা পরিচালক শওকত আলী খান প্রথম আলোকে বলেন, ‘রাজনৈতিক পটপরিবর্তনের পর বড় কয়েকজন গ্রাহকের ঋণ খেলাপি হয়ে পড়েছে। আমরা যোগাযোগ বাড়িয়ে এসব ঋণ নিয়মিত করার চেষ্টা করে যাচ্ছি। আশা করছি সামনে খেলাপি ঋণ কমে আসবে।’
জনতাকে ডুবাল বেক্সিমকো ও এস আলম
জনতা ব্যাংকের বিতরণ করা ঋণের ৬১ শতাংশই এখন খেলাপি। ব্যাংকটিকে ডুবিয়েছে বেক্সিমকো ও বিতর্কিত এস আলম গ্রুপ। চলতি বছরের জুনে জনতা ব্যাংকের খেলাপি ঋণ ছিল ৪৮ হাজার কোটি টাকা, সেপ্টেম্বরে তা বেড়ে হয়েছে ৬০ হাজার ৪৮৯ কোটি টাকা। তিন মাসে ব্যাংকটির খেলাপি ঋণ বেড়েছে ১২ হাজার ৪৮৯ কোটি টাকা। বেক্সিমকো গ্রুপে জনতা ব্যাংকের ঋণ ২৩ হাজার ৪০৭ কোটি টাকা, এর মধ্যে ১৯ হাজার ৫০৭ কোটি টাকা খেলাপি হয়ে গেছে। এ ছাড়া এস আলম গ্রুপের খেলাপি ঋণের পরিমাণ প্রায় ১১ হাজার কোটি টাকা। এ ছাড়া সমালোচিত অ্যাননটেক্স, ক্রিসেন্ট, রতনপুর, বিসমিল্লাহ গ্রুপের ঋণ আগে থেকেই খেলাপি হয়ে পড়েছে। এতে টান পড়েছে ব্যাংকটির তহবিলেও।
ব্যাংকটির চেয়ারম্যান মুহ. ফজলুর রহমান অর্থসচিবের কাছে পাঠানো এক চিঠিতে বলেছেন, দৈনন্দিন কার্যক্রম পরিচালনার মতো তহবিল না থাকায় এখন দৈনিক প্রায় ১৮ থেকে ২০ হাজার কোটি টাকা ধার করে চলছে ব্যাংকটি। প্রতিষ্ঠার পর থেকে এবারই প্রথম মুনাফার পরিবর্তে বড় ধরনের লোকসানে পড়তে যাচ্ছে জনতা ব্যাংক। ডিসেম্বর শেষে লোকসানের পরিমাণ আড়াই হাজার কোটি টাকা ছাড়িয়ে যেতে পারে। গত ৩০ সেপ্টেম্বর পর্যন্ত লোকসানের পরিমাণ দাঁড়িয়েছে ১ হাজার ৪৭৪ কোটি টাকা। বর্তমান পরিস্থিতিতে জনতা ব্যাংক কীভাবে চলবে, সে বিষয়ে অর্থ মন্ত্রণালয় ও বাংলাদেশ ব্যাংকের নির্দেশনা চেয়েছেন তিনি।
অগ্রণী ও রূপালী ব্যাংকও একই পথে
অগ্রণী ব্যাংকের খেলাপি ঋণ গত জুনে ছিল ২১ হাজার ৩২৪ কোটি টাকা। সেপ্টেম্বর শেষে যা বেড়ে হয়েছে ২৬ হাজার ৮৯১ কোটি টাকা। তিন মাসেই ব্যাংকটির খেলাপি ঋণ বেড়েছে ৫ হাজার ৫৬৭ কোটি টাকা। গত ৮ সেপ্টেম্বর ব্যাংকটির চেয়ারম্যান হিসেবে দায়িত্ব নিয়েছেন সাবেক ব্যাংকার আবু নাসের বখতিয়ার আহমেদ। তিনি প্রথম আলোকে বলেন, ‘আমি দায়িত্ব নিয়ে দেখলাম, আড়াই হাজার কোটি টাকার ঋণ খেলাপি হলেও এত দিন তা দেখানো হয়নি। আবার অনেক বড় গ্রাহকের ঋণও নতুন করে খেলাপি হয়ে গেছে। ফলে খেলাপির পরিমাণ বেড়েছে। আমরা চেষ্টা করছি নগদ টাকা আদায় ও ঋণ নিয়মিত করে তা আদায় করার।’
এদিকে গত জুনে রূপালী ব্যাংকের খেলাপি ঋণ ছিল ১০ হাজার ৪৬৩ কোটি টাকা। সেপ্টেম্বর শেষে তা বেড়ে হয়েছে ১২ হাজার ৭৩৮ কোটি টাকা। বিদায়ী সরকারের মেয়াদে ব্যাংকটির অন্যতম প্রভাবশালী গ্রাহক স্কাই ক্যাপিটাল, বদর স্পিনিং ও ব্লু প্লানেট গ্রুপ খেলাপি হয়ে পড়েছে। এ ছাড়া স্টকিশ স্যুয়েটার, থার্মেক্স গ্রুপ ও জেএফকে ফ্যাশনের ঋণও গত প্রান্তিকে খেলাপি হয়ে গেছে। ব্যাংকটিতে গত এক মাসের বেশি সময় ধরে এমডি নেই।

=== মন্ত্রী-সংসদ সদস্যদের তদবিরের স্থলবন্দরগুলোর ভবিষ্যৎ অনিশ্চিত ===
ক্ষমতাচ্যুত আওয়ামী লীগ সরকারের আমলে প্রভাবশালী মন্ত্রী ও আমলাদের সুপারিশে নেওয়া আটটি স্থলবন্দরের ভবিষ্যৎ অনিশ্চিত হয়ে পড়েছে। ক্ষমতার প্রভাব খাটিয়ে তাঁরা নিজ নিজ এলাকায় অপ্রয়োজনীয় এসব স্থলবন্দর তৈরি করেছেন। এর জন্য শত শত কোটি টাকা খরচ করে অবকাঠামোও নির্মাণ করা হয়। কিন্তু এসব স্থলবন্দর দিয়ে আশানুরূপ কোনো বাণিজ্য হয় না। রাজনীতিবিদ ও প্রভাবশালীদের ইচ্ছাপূরণের এসব স্থলবন্দর রাখা হবে, নাকি বাতিল করা হবে—সেই বিষয়ে কাজ শুরু করেছে অন্তর্বর্তী সরকার।
যেসব স্থলবন্দরের বিষয়ে সরকার পর্যালোচনা শুরু করেছে সেগুলো হলো শেরপুরের নাকুগাঁও, ময়মনসিংহের গোবরাকূরা-কড়ইতলি; জামালপুলের ধানুয়াকামালপুর, হবিগঞ্জের বাল্লা, দিনাজপুরের বিরল, নীলফামারীর চিলাহাটি, চুয়াডাঙ্গার দৌলতগঞ্জ ও রাঙামাটির তেগামুখ। এসব স্থলবন্দরের কোনোটিতে কার্যক্রম নেই। আবার কোনোটিতে কার্যক্রম থাকলেও তা অলাভজনক।
দেশজুড়ে ২৪টি স্থলবন্দর থাকলেও পূর্ণাঙ্গ স্থলবন্দর হিসেবে ১২টির কার্যক্রম চালু আছে। বাংলাদেশ স্থলবন্দর কর্তৃপক্ষ (বাস্থবক) এই বন্দরগুলো পরিচালনা করে। পর্যাপ্ত অবকাঠামো না থাকায় বাকিগুলোর কার্যক্রম চালু করা সম্ভব হচ্ছে না। মূলত পার্শ্ববর্তী দেশের সঙ্গে স্থলপথে বাণিজ্য সহজ করার জন্য স্থলবন্দরগুলোর অবকাঠামো উন্নয়ন করা হয়।
কয়েক দিন আগে আটটি স্থলবন্দরের ভবিষ্যৎ নিয়ে নৌপরিবহন মন্ত্রণালয়ের যুগ্ম সচিব (বাস্থবক) মুন্সী মো. মুনীরুজ্জামানের নেতৃত্বে ছয় সদস্যের কমিটি গঠন করা হয়। কমিটির কার্যপরিধিতে বলা হয়, কমিটির সদস্যরা এক মাসের মধ্যে স্থলবন্দরগুলো পরিদর্শন করে প্রতিবেদন দেবেন। সেখানে কোন স্থলবন্দর রাখা যায়, কোনটি বাদ দেওয়া যায়, সেই সুপারিশ থাকবে।
এ বিষয়ে বিশ্বব্যাংকের ঢাকা কার্যালয়ের সাবেক মুখ্য অর্থনীতিবিদ জাহিদ হোসেন প্রথম আলোকে বলেন, কোনো স্থলবন্দরই রাজনৈতিক বিবেচনায় নেওয়া উচিত নয়। অর্থনৈতিক মূল্যায়নের ভিত্তিতেই স্থলবন্দর চালু করা দরকার। কারণ, ব্যবসা-বাণিজ্যের সম্ভাবনাও বিবেচনায় নিতে হবে। তিনি আরও বলেন, স্থলবন্দর বন্ধের ক্ষেত্রে বাণিজ্যের পরিমাণ কত এবং কত বিনিয়োগ হয়েছে—এসব বিবেচনায় নেওয়া দরকার।
নাম প্রকাশ না করার শর্তে স্থলবন্দর কর্তৃপক্ষের একাধিক কর্মকর্তা প্রথম আলোকে জানান, মূলত নিজের এলাকার মানুষকে খুশি করতেই প্রভাবশালী মন্ত্রী-এমপিরা বিভিন্ন স্থলবন্দর করেছেন। সীমান্ত এলাকায় স্থলবন্দর ঘোষণা দেওয়া হলে স্থানীয় রাজনীতিতে বিশেষ সুবিধা বা সহমর্মিতা পাওয়া যায়। এ জন্য বিগত সরকারের আমলে প্রভাবশালী মন্ত্রী-এমপিরা তদবির করে কিছু স্থলবন্দর প্রতিষ্ঠা করেন। এ ছাড়া স্থলবন্দরের অবকাঠামো উন্নয়নে প্রকল্প নেওয়ায় বেশি আগ্রহ দেখান প্রভাবশালীরা।
কোন মন্ত্রীর সুপারিশে কোন স্থলবন্দর
২০১৫ সালে শেরপুরের নাকুগাঁও স্থলবন্দর কার্যক্রম শুরু করে। এই স্থলবন্দরটির জন্য গত আওয়ামী লীগ সরকারের সাবেক কৃষিমন্ত্রী সদ্য প্রয়াত মতিয়া চৌধুরী সুপারিশ করেন। তাঁর সুপারিশেই মূলত এই স্থলবন্দর ঘোষণা করা হয়। শেরপুর জেলা সদর থেকে নাকুগাঁও স্থলবন্দরে যাওয়ার ২৯ কিলোমিটার সড়ক তখন খুবই সরু ও আঁকাবাঁকা ছিল। পণ্যবাহী ট্রাক চলাচলের অনুপযোগী ছিল। অপর প্রান্তে ভারতের ডালু শুল্ক স্টেশনেও কোনো অবকাঠামো ছিল না। সামান্য কিছু বাণিজ্য হতো। তবে এই শুল্ক স্টেশনটি স্থলবন্দরে রূপান্তরের বিপক্ষে স্থলবন্দর কর্তৃপক্ষ ও এনবিআরের আপত্তি টেকেনি। অবকাঠামো উন্নয়নে বিপুল অর্থ খরচ করা হয়। ২০২৩–২৪ অর্থবছরে মাত্র ১৫০ টন পণ্য আমদানি-রপ্তানি হয়েছে এই স্থলবন্দর দিয়ে।
২০১০ সালে ময়মনসিংহের হালুয়াঘাট এলাকায় গোবরাকূরা-কড়ইতলি স্থলবন্দর ঘোষণা করা হয়। আওয়ামী লীগের সাবেক সমাজকল্যাণ প্রতিমন্ত্রী প্রয়াত প্রমোদ মানকিন এই স্থলবন্দরের জন্য সুপারিশ করেন। এটি আসলে নজিরবিহীন স্থলবন্দর। পাঁচ কিলোমিটারের মধ্যে গোবরাকূরা ও কড়ইতলি দুটি স্থলবন্দর নির্মাণ করা হয়। ২০২২ সালে এই স্থলবন্দরের যাবতীয় অবকাঠামো নির্মাণ করে উদ্বোধন করা হয়। গত অর্থবছরে এই স্থলবন্দর দিয়ে কোনো পণ্যের চালান আসা-যাওয়া করেনি।
সাবেক পাট ও বস্ত্র প্রতিমন্ত্রী মির্জা আজমের তদবিরে ২০১৫ সালে জামালপুরের ধানুয়াকামালপুর স্থলবন্দরের ঘোষণা দেওয়া হয়। এ ছাড়া এই স্থলবন্দরের উন্নয়ন প্রকল্প নেওয়ার জন্য সাবেক প্রধানমন্ত্রী শেখ হাসিনার মুখ্য সচিব আবুল কালাম আজাদ সুপারিশ করেন। ২০২৩ সালে এই স্থলবন্দরের উদ্বোধন হয়। গত অর্থবছরে এই স্থলবন্দর দিয়ে মাত্র ১৩২ টন মালামাল আসা-যাওয়া করেছে।
সাবেক নৌপরিবহন প্রতিমন্ত্রী খালিদ মাহমুদ চৌধুরী নিজের এলাকায় দিনাজপুরে বিরল স্থলবন্দর ঘোষণা দেন। এটি এখনো চালু হয়নি।
এ ছাড়া গত সরকারের প্রভাবশালী আমলা অশোক মাধব রায় ২০১৫ সালের ডিসেম্বরে নৌপরিবহন মন্ত্রণালয়ের ভারপ্রাপ্ত সচিবের দায়িত্ব পান। অশোক মাধব রায়ের বাড়ি হবিগঞ্জ জেলার শায়েস্তাগঞ্জে। তিনি সচিবের দায়িত্ব নেওয়ার পরপরই ২০১৬ সালে ২৩ মার্চ বাল্লা শুল্ক স্টেশনকে স্থলবন্দর ঘোষণা দেওয়া হয়। এরপরই স্থলবন্দরের অবকাঠামো উন্নয়নে ৪৮ কোটি ৯০ লাখ টাকা খরচ করে ভবন, ইয়ার্ড, ওজনযন্ত্রসহ নানা অবকাঠামো তৈরি করে। কিন্তু সীমান্তের ওপারে ভারতের দিকে কোনো প্রকল্প নেই। তাই এই স্থলবন্দরটি অকার্যকর অবস্থায় আছে।
২০১৩ সালে নীলফামারীর সাবেক সংস্কৃতিবিষয়ক মন্ত্রী আসাদুজ্জামান নূরের অনুরোধে চিলাহাটি শুল্ক স্টেশনকে স্থলবন্দর ঘোষণা দেওয়া হয়। কিন্তু ভারতের অংশের কুচবিহারের হলদিবাড়ি এলাকায় কোনো শুল্ক স্টেশন না থাকায় নামেই এটি শুধু স্থলবন্দর।
চুয়াডাঙ্গার জীবননগরের দৌলতগঞ্জ স্থলবন্দরের জন্য স্থানীয় আওয়ামী লীগের সংসদ সদস্য তদবির করেছিলেন। এ ছাড়া রাঙামাটির বরকলের তেগামুখ স্থলবন্দর ঘোষণা দেওয়া হয় পুরোপুরি রাজনৈতিক উদ্দেশ্যে। এই দুটি স্থলবন্দরের কোনোটিই চালু হয়নি।
পার্শ্ববর্তী দেশগুলোর সঙ্গে বিশেষ করে ভারতসহ পার্শ্ববর্তী দেশের সঙ্গে বাণিজ্য সহজ করতে ২০০১ সালে স্থলবন্দর কর্তৃপক্ষ গঠিত হয়। স্থলবন্দরের আয়ের প্রধান উৎসগুলো হলো খালাস হওয়ার অপেক্ষায় থাকা পণ্যের জন্য শেড ও ইয়ার্ড ভাড়া, ওজন মাপার মাশুল, প্রবেশ মাশুল, শ্রমিক মজুরি, দলিলাদি প্রক্রিয়াকরণ মাশুল ইত্যাদি।

=== তিন বিসিএসে ব্যাপক পরিবর্তন আনল পিএসসির নতুন কমিশন ===
৪৪, ৪৫ ও ৪৬তম বিসিএসে ব্যাপক পরিবর্তন এনেছে সরকারি কর্ম কমিশন (পিএসসি)। ৪৪তম বিসিএসে আগের কমিশনের নেওয়া মৌখিক পরীক্ষা বাদ দেওয়ার সিদ্ধান্ত হয়েছে। ৪৫তম বিসিএস লিখিতের সব উত্তরপত্র তৃতীয় পরীক্ষকের কাছে পাঠাবে পিএসসি। আর ৪৬তম বিসিএসে আগের কমিশনের আমলে যাঁরা উর্ত্তীর্ণ হয়েছিলেন, সমসংখ্যক প্রার্থী লিখিত পরীক্ষার জন্য ডাক পাবেন। পিএসসি জানায়, নবনিয়োগপ্রাপ্ত কর্ম কমিশনের চেয়ারম্যান ও ৮ জন সদস্য কমিশনের সভায় ৪৪, ৪৫ ও ৪৬তম বিসিএস পরীক্ষাসহ বিভিন্ন নন-ক্যাডার পরীক্ষার প্রশ্নপত্র ফাঁসের সন্দেহসংক্রান্ত সব বিষয় গুরুত্বসহকারে আলোচনা করা হয়। কমিশন উল্লিখিত পরীক্ষাগুলোর স্বচ্ছতা, ন্যায্যতা ও নিরপেক্ষতা বজায় রাখার স্বার্থে এসব সিদ্ধান্তগুলো গ্রহণ করেছে।
৪৪তম বিসিএসে আগের মৌখিক পরীক্ষা বাদ দেওয়ার সিদ্ধান্ত হয়েছে। নতুন করে এই মৌখিক পরীক্ষা নেওয়া হবে। গত সোমবার সরকারি কর্ম কমিশন এ সিদ্ধান্ত নেয়। কমিশনের সংবাদ বিজ্ঞপ্তিতে বলা হয়, ৪৪তম বিসিএসের লিখিত পরীক্ষায় উত্তীর্ণ ১১ হাজার ৭৩২ প্রার্থীর মধ্যে ৩ হাজার ৯৩০ প্রার্থীর মৌখিক পরীক্ষা নেওয়া হয়েছিল। এরপর গত ২৫ আগস্ট এই মৌখিক পরীক্ষা স্থগিত করা হয়। পরে ৮ অক্টোবর তৎকালীন কমিশন পদত্যাগ করে।
আগের কমিশনের নেওয়া ৪৪তম বিসিএসের ৩ হাজার ৯৩০ প্রার্থীর মৌখিক পরীক্ষা বাতিল করা হয়। এখন এই বিসিএসে লিখিত পরীক্ষায় উত্তীর্ণ সব প্রার্থী অর্থাৎ ১১ হাজার ৭৩২ প্রার্থীর মৌখিক পরীক্ষা নতুন করে নেওয়ার সিদ্ধান্ত হয়েছে। শিগগির মৌখিক পরীক্ষার তারিখ জানানো হবে।
৪৫তম বিসিএসের লিখিত পরীক্ষার সব উত্তরপত্র তৃতীয় পরীক্ষককে দেবে সরকারি কর্ম কমিশন (পিএসসি)। প্রেস বিজ্ঞপ্তিতে পিএসসি জানায়, ৪৫তম বিসিএসের লিখিত পরীক্ষার উত্তরপত্র মূল্যায়নের কাজ চলমান এবং দ্বিতীয় পরীক্ষক কর্তৃক মূল্যায়নের কাজ প্রায় সমাপ্তির পথে। লিখিত পরীক্ষার উত্তরপত্র মূল্যায়নে স্বচ্ছতা ও ন্যায্যতা বজায় রাখার স্বার্থে নতুন কমিশন সব উত্তরপত্র তৃতীয় পরীক্ষকের নিকট প্রেরণের সিদ্ধান্ত গ্রহণ করেছে। ২০২২ সালের ৩০ নভেম্বর ৪৫তম বিসিএসের বিজ্ঞপ্তি প্রকাশ করেছিল পিএসসি। গত বছরের ৬ জুন প্রিলিমিনারি পরীক্ষার ফলাফল প্রকাশ করে পিএসসি। পরীক্ষায় উত্তীর্ণ হয়েছেন ১২ হাজার ৭৮৯ জন। লিখিত পরীক্ষা এ বছরের ২৩ জানুয়ারি শুরু হয়ে চলে ৩১ জানুয়ারি পর্যন্ত। ৪৫তম বিসিএস প্রিলিমিনারি পরীক্ষায় আবেদনকারী ৩ লাখ ৪৬ হাজার পরীক্ষার্থীর মধ্যে অংশ নেন ২ লাখ ৬৮ হাজার ১১৯ জন। পরীক্ষা দেননি ৭৮ হাজার ৮০৩ জন। উপস্থিতির হার ৭৭ দশমিক ২৪।
৪৫তম বিসিএসের মাধ্যমে মোট ২ হাজার ৩০৯ জন ক্যাডার নেওয়া হবে। নন-ক্যাডারে নেওয়া হবে ১ হাজার ২২ জন। ৪৫তম বিসিএসে ২ হাজার ৩০৯ ক্যাডারের মধ্যে সবচেয়ে বেশি নিয়োগ হবে চিকিৎসায়। সহকারী ও ডেন্টাল সার্জন মিলিয়ে ৫৩৯ জনকে নিয়োগ দেওয়া হবে। চিকিৎসার পর সবচেয়ে বেশি শিক্ষা ক্যাডারে নিয়োগ পাবেন ৪৩৭ জন। এরপর পুলিশে ৮০, কাস্টমসে ৫৪ ও প্রশাসনে ২৭৪ জনকে নিয়োগ দেওয়া হবে।
৪৬তম বিসিএসের ফলাফল আবার দেওয়ার সিদ্ধান্ত নিয়েছে পিএসসি। কমিশনের সংবাদ বিজ্ঞপ্তিতে বলা হয়, ৪৬তম বিসিএসের প্রিলিমিনারি পরীক্ষার ফলাফল গত ৯ মে প্রকাশিত হয়। এ পরীক্ষায় ১০ হাজার ৬৩৮ প্রার্থীকে লিখিত পরীক্ষার জন্য নির্বাচিত করা হয়। এ ক্ষেত্রে সম্ভাব্য বৈষম্য দূরীকরণের লক্ষ্যে ইতিমধ্যে নির্বাচিত প্রার্থীদের সঙ্গে আরও সমসংখ্যক প্রার্থী লিখিত পরীক্ষার জন্য যোগ্য বিবেচনা করে পুনরায় ফলাফল ঘোষণা করার সিদ্ধান্ত নেওয়া হয়।

=== চিঠি দিয়ো প্রতিদিন... ===
বিশ্বকবি রবীন্দ্রনাথ ঠাকুর তাঁর ‘শেষ চিঠি’ কবিতায় লিখেছেন, ‘চিঠিখানি হাতে নিয়ে তেমনি পড়ল মনে অনেক কথা এক নিমেষে।’ ইন্টারনেট, ই–মেইলের এই যুগে এখন তো চিঠি লেখার চল ভুলেই গেছেন অনেকে। চিঠি লেখার সেই নস্টালজিয়া ফিরিয়ে এনেছে ‘চিঠি ডটমি’ নামে একটি অ্যাপ। চট্টগ্রাম প্রকৌশল ও প্রযুক্তি বিশ্ববিদ্যালয়ের শিক্ষার্থী সাজিদ হাসানের তৈরি অ্যাপটিতে ব্যবহারকারীরা নাম–পরিচয় গোপন রেখেই অন্যদের উদ্দেশে চিঠি লিখতে পারেন। এরই মধ্যে ফেসবুকসহ বিভিন্ন সামাজিক যোগাযোগমাধ্যম ব্যবহারকারীদের পোস্টে কয়েক দিন ধরে চিঠিপত্র দেখা যাচ্ছে। বেশ আলোড়ন তৈরি করেছে চিঠি ডটমি।
চিঠি ডটমি অ্যাপের মাধ্যমে বাদামি রঙের পুরোনো কাগজেই চিঠি লেখা যায়, অর্থাৎ ছবি আকারে চিঠি তৈরি হয়ে যায়। তাই ইন্টারনেট ব্যবহারকারীরা নিজের মতো করে নানা ধরনের চিঠি লিখছেন, তা আবার প্রকাশও করছেন অনলাইনে। পুরোনো দিনের চিঠির মতো দেখতে এসব ডিজিটাল চিঠি সামাজিক যোগাযোগমাধ্যমে ছড়িয়ে পড়ছে দ্রুতই। তরুণ পেশাজীবী সুদীপ্ত বিশ্বাস চিঠি ডটমি অ্যাপে লেখা অনেক চিঠি পড়েছেন। তিনি বলেন, ‘মানুষ তো নিজের সম্পর্কে জানতে চায়। অন্যরা কী ভাবছে, তা পড়তে চায়। বর্তমানে আমাদের অনেকেরই নাম-পরিচয় দিয়ে কাউকে কিছু বলার আগ্রহ নেই। সেখানে চিঠি ডটমিতে নাম–পরিচয় না রেখেই অন্যকে চিঠি লেখা যায়। ভালো-মন্দ সবই লেখা যায় চিঠি অ্যাপে। সবচেয়ে দারুণ বিষয় হচ্ছে, এই অ্যাপে চিঠি লেখার সময় চিঠির মতো বাংলা ফন্ট ব্যবহার করা যায়, যা অনেকটা হাতে লেখা চিঠির অনুভূতি দেয়। আমি নিজেও অনেক চিঠি লিখেছি, লেখার বেশ ভালো অভিজ্ঞতা হচ্ছে। চিঠিতে কেউ জিজ্ঞেস করেছে কেমন আছি, কেউ প্রথম প্রেমের খোঁজ নিয়েছে, কেউ জিজ্ঞেস করেছে কী করছি। কেউ কেউ শুভেচ্ছা জানিয়েছেন, কেউ আবার পুরোনো দিনের কোনো স্মৃতির কথা মনে করিয়ে দিয়েছেন। অনেকের চিঠি পড়ে বুঝতে পারছি কে লিখেছে; কিন্তু মজা নষ্ট না করার জন্য পরিচয় প্রকাশ করছি না।’
কবি রিমঝিম আহমেদ থাকেন চট্টগ্রামে। বেশ আগ্রহ নিয়ে চিঠি ডটমি অ্যাপ ব্যবহার করছেন। অচেনা মানুষ কিংবা চেনা মানুষের নাম–পরিচয়হীন আবেগ পড়তে ব্যবহার করছেন এই অ্যাপ। তিনি বলেন, ‘আমি বেশ আগ্রহ নিয়ে অ্যাপটি ব্যবহার করছি। অনেক অচেনা মানুষ আমাকে লিখছে, বিষয়টি বেশ উপভোগ করছি। অন্যদের ভালো কথা, আমাকে নিয়ে দারুণ সব আশার কথা পড়ে মুগ্ধ হচ্ছি। সেই সব লেখা আমি আবার ফেসবুকেও প্রকাশ করছি। আমরা মানুষ, আমরা ভালো কথার জন্য বাঁচি, ভালো কথা শুনতে চাই। নিজের জন্য ইতিবাচক কথা শুনেই আমাদের বেঁচে থাকাটা রঙিন হয়। চিঠি অ্যাপে অনেকেই আমাকে লিখেছেন, একেকটি লেখা যেন আমাকে আশা দেখাচ্ছে। আশার কথা পড়ছি বিভিন্ন লেখায়। মন খারাপের সময় তো আমরা ভালো কথা শুনতে চাই, নিজেকে অনুপ্রাণিত করে এমন শব্দের খোঁজ করি আমরা। চিঠি ডটমি অ্যাপে আমি এমন শব্দের খোঁজ পেয়েছি। আমার মন খারাপের সময়, প্রতীক্ষার সময় চিঠি পাওয়ার মতো একেকটি লেখা আমাকে অনুপ্রাণিত করছে। নাম–পরিচয় গোপন রেখে লিখছেন অনেকেই, খারাপ কিংবা সমালোচনার কথা লিখতে পারেন অনেকেই। আশ্চর্য হচ্ছি, সবাই ইতিবাচক ভাবনা, কবিতা, জীবনবোধের নানা ভাব লিখছেন। আমাকে নিয়ে মানুষের এমন কথা আমাকে মুগ্ধ করছে। মুঠোফোনে “হাতে লেখা” এমন চিঠি পেয়ে আমি সত্যি খুশি।’
৮ নভেম্বর গুগল প্লে স্টোরে প্রকাশ করা হয়েছে চিঠি ডটমি নামে অ্যাপটি। এরই মধ্যে প্রায় ৫০ হাজারবার অ্যাপটি নামানো হয়েছে (ডাউনলোড)। শুধু তা–ই নয়, ১০ লাখেরও বেশি চিঠি প্রকাশ বা পাঠানো হয়েছে অ্যাপটির মাধ্যমে। অ্যাপটির নির্মাতা সাজিদ হাসান প্রথম আলোকে বলেন, ‘আমার বড় ভাই ক্যাডেট কলেজে পড়তেন। তাই আমি ছোটবেলা থেকেই চিঠি লেখা ও চিঠি পাওয়ার সঙ্গে অভ্যস্ত। আমি আমার আত্মীয়স্বজন, মামা-মামিকে তখন চিঠি লিখতাম। এখন চিঠি বিষয়টা একেবারই হারিয়ে গেছে। আমি ছোটবেলার চিঠি লেখার বিষয়টি মাথায় রেখে চিঠি ডটমি তৈরি করি। প্রথমে ধারণা ছিল, বন্ধুদের জন্য বানাব অ্যাপটা। সবাই বাহবা দেবে। গুগল প্লে স্টোরে অ্যাপটি প্রকাশের ১০ দিনের মধ্যে এমন সাড়া পাওয়া যাবে, তা কল্পনাতেও ছিল না। বাংলাদেশিদের পাশাপাশি বিভিন্ন দেশে থাকা বাংলাভাষীরাও অ্যাপটি ব্যবহার করছেন। অনেকেই তাঁদের শৈশবের চিঠি লেখার যুগে ফিরে গেছেন, বিষয়টি নির্মাতা হিসেবে ভীষণ উপভোগ করছি। আমি এর আগে লিখন নামের একটি অ্যাপ তৈরি করেছিলাম। সে অ্যাপটিও ১০ লাখের বেশিবার নামানো হয়েছে। চিঠি ডটমি অ্যাপটি এইঠিকানাথেকে বিনা মূল্যে নামানো (ডাউনলোড) যাবে। আর নির্দ্বিধায় বলা যাবে, চিঠি দিয়ো প্রতিদিন...চিঠি দিয়ো।

=== বাংলাদেশের অন্তর্বর্তী সরকার: জনগণের প্রাপ্তি ও প্রত্যাশা ===
‘যে যায় লঙ্কায়, সে–ই হয় রাবণ’—বাংলাদেশের ক্ষমতার আসনটিও লঙ্কা থেকে কম নয়।
২০২৪ সালের ৫ আগস্ট শেখ হাসিনা ক্ষমতা ছেড়ে ভারতে চলে যাওয়ায় দেশবাসীর মধ্যে বেশ আশার সঞ্চার হয়েছিল—বহুদিন পর ফ্যাসিবাদের পরাজয় হয়েছে, দেশে নতুন সুর্য উদিত হবে। এ ছাড়া দেশের প্রধান একজন উচ্চশিক্ষিত নোবেল বিজয়ীকে পেয়ে সাধারণ জনগণ ছিল উচ্ছ্বসিত। কিন্তু গত ১০০ দিনে অন্তর্বর্তী সরকারের রাষ্ট্র পরিচালনায় সাধারণ জনগণের কাঙ্ক্ষিত স্বপ্ন কি পূরণের পথে।
ফ্ল্যাশব্যাক ২৪-এর কোটা সংস্কার আন্দোলন
বাংলাদেশে সব ধরনের সরকারি চাকরিতে প্রচলিত কোটাভিত্তিক নিয়োগব্যবস্থার সংস্কারের দাবিতে সংঘটিত হয় কোটা সংস্কার আন্দোলন। শুরুতে এ আন্দোলন সভা-সমাবেশের মধ্যে সীমাবদ্ধ থাকলেও ১৪ জুলাই সাবেক প্রধানমন্ত্রী শেখ হাসিনা তাঁর এক বক্তব্যে কোটা সংস্কার আন্দোলনকারীদের কটাক্ষ করেন। পরদিন আওয়ামী লীগ ও সরকারের বিভিন্ন কর্মকর্তা ও মন্ত্রী আন্দোলনকারী শিক্ষার্থীদের বিরুদ্ধে ‘মুক্তিযুদ্ধের চেতনা’ নষ্ট করার অভিযোগ আনেন এবং একই দিন দেশের বিভিন্ন স্থানে ক্ষমতাসীন দল আওয়ামী লীগের ছাত্রসংগঠন ছাত্রলীগের নেতৃত্বে শিক্ষার্থী ও আন্দোলনকারীদের ওপর চড়াও হয়ে হামলা করে; একই সঙ্গে পুলিশও লাঠি ও রাবার বুলেট দিয়ে হামলা করে। ১৬ জুলাই বেগম রোকেয়া বিশ্ববিদ্যালয়ে আবু সাঈদ নিহত হলে আন্দোলন পুরো দেশের আনাচকানাচে ছড়িয়ে পড়ে। ১৯ জুলাই পর্যন্ত ছাত্রলীগ ও আওয়ামী লীগের অন্যান্য সংগঠনসহ বিজিবি, র‍্যাব ও পুলিশ দিয়ে দমন–পীড়ন চালিয়ে, এমনকি ইন্টারনেট বন্ধ করেও আন্দোলন থামাতে কার্যত ব্যর্থ হলে সরকার দেশজুড়ে কারফিউ জারি করে এবং মাঠে সেনাবাহিনী নামায়। এসব ঘটনায় কয়েক হাজার শিক্ষার্থী ও আন্দোলনকারী আহত হওয়ার পাশাপাশি হাজারের অধিক নিহত হন। ২১ জুলাই বাংলাদেশ সুপ্রিম কোর্ট ও হাইকোর্টের দেওয়া রায় বাতিল করা হয়। সরকারি চাকরিতে মেধার ভিত্তিতে ৯৩ শতাংশ নিয়োগ দেওয়ার নির্দেশ প্রদান ও ২২ জুলাই এ বিষয়ে সরকার প্রজ্ঞাপন জারি করে। এতেও কাজ হয় না। এক দফা দাবির মুখে ৫ আগস্ট শেখ হাসিনা সামরিক হেলিকপ্টারে চড়ে ভারতে চলে যান।
অন্তর্বর্তী সরকারের প্রতি মানুষের আকাঙ্ক্ষা
২০২৪ সালের ৫ আগস্ট অস্থায়ী সরকার গঠনের বিষয়টি নিশ্চিত করে বৈষম্যবিরোধী ছাত্র আন্দোলনকারী সমন্বয়কদের প্রতিনিধিদল, বাংলাদেশের রাষ্ট্রপতি ও সেনাপ্রধান। ২০২৪ সালের ৮ আগস্ট গণপ্রজাতন্ত্রী বাংলাদেশের অন্তর্বর্তী সরকারের প্রধান উপদেষ্টা হিসেবে দায়িত্বভার গ্রহণ করেন নোবেলজয়ী ড. মুহাম্মদ ইউনূস।
২০০৯ থেকে ২০২৪ সাল পর্যন্ত শেখ হাসিনার শাসনে অতিষ্ঠ মানুষ বাংলাদেশের প্রাচীনতম রাজনৈতিক দল ও এর নেতৃবৃন্দকে ঘৃণাভরে প্রত্যাখ্যান করে। এই স্বৈরশাসককে উৎখাত করে ছাত্র–জনতা আন্দোলনের মাধ্যমে নতুন সরকার গঠন করায় জনমনে স্বস্তি ফিরে আসে। তা ছাড়া বাংলাদেশে প্রথমবারের মতো একজন নোবেল বিজয়ী আন্তর্জাতিক খ্যাতিসম্পন্ন ব্যক্তি ড. মুহাম্মদ ইউনূস সরকারপ্রধান হওয়ায় জনমনে আস্থা সৃষ্টি হয়, মানুষের আশা–আকাঙ্ক্ষা বাড়তে থাকে, সাধারণ মানুষ নোবেলজয়ী ইউনূসকে নিয়ে দেশের সমৃদ্ধি ও উন্নয়নের স্বপ্ন দেখতে থাকেন। রাজনৈতিক হানাহানি, ভঙ্গুর আইনশৃঙ্খলা, দলীয় সিন্ডিকেটের মাধ্যমে দ্রব্যমূল্যের ঊর্ধ্বগতি, ছাত্রলীগের তাণ্ডব, জবরদখল, ধর্ষণ, হত্যা, গুম, খুন, লুটতরাজের অবসান চায় মানুষ। স্বপ্ন দেখে সমৃদ্ধ–সুন্দর বাংলাদেশের।
জনগনের হতাশা
নতুন সরকার জাতিকে দুর্নীতিমুক্ত নতুন বাংলাদেশের স্বপ্ন দেখানোর তিন মাস পরও সেই স্বপ্ন বাস্তবায়নের তেমন কার্যকর পদক্ষেপ না থাকায় জনগণের মনে হতাশা উঁকি দিচ্ছে। বর্তমান সরকারের কিছু কার্যকলাপ আগের সরকারের সঙ্গে অনেকাংশে মিলে যাওয়ায় মনে হয়, ‘যে যায় লঙ্কায়, সে–ই হয় রাবণ।’
স্বৈরাচার সরকার বিরোধী দলের লোকজনকে শায়েস্তা করতে ‘রাজাকার’ ট্যাগ লাগিয়ে দিত। বর্তমানেও অনেকেই সমন্বয়ক পরিচয় দিয়ে ব্যক্তিগত দুশমনি মেটাতে আওয়ামী লীগের অথবা নিষিদ্ধ ছাত্রসংগঠন ছাত্রলীগের ট্যাগ লাগিয়ে অত্যাচার করছেন। চাঁদাবাজি ও লুটতরাজ আগে এক দল করত, এখন অন্য দল করছে। এগুলো নিয়ন্ত্রণে আসেনি।
শেখ হাসিনার সরকার বিরোধী মতের লোকজনকে শায়েস্তা করতে মিথ্যা–বানোয়াট মামলা দিত। এখন সরকার মিথ্যা মামলা না দিলেও সুবিধাভোগীরা মামলা দিয়ে মানুষকে হয়রানি করছে, সরকার তা বন্ধ করতে পারছে না।
আইনশৃঙ্খলা পরিস্থিতির সুষ্ঠুভাবে না ফেরায় অন্তর্বর্তী সরকারের সমর্থক বিভিন্ন দলের সাইনবোর্ড ঝুলিয়ে অবলীলায় পার পেয়ে যাচ্ছে অপরাধীরা।
সংখ্যালঘু সম্প্রদায়ের প্রতি নির্যাতন এখনো থেমে নেই।
আগে শিক্ষাব্যবস্থা ধ্বংস করে দিয়েছিল সরকার, এখনো কাটেনি শিক্ষাব্যবস্থার বিপর্যয়। ছাত্রছাত্রীদের বিপ্লবী মনোভাব পড়াশোনার পরিবেশ থেকে দূরে সরিয়ে নিচ্ছে কোমলমতি শিক্ষার্থীদের।
সুফল
আগের মতো সরকারি মদদে টেন্ডারবাজি হচ্ছে না, দেশের টাকা বিদেশে পাচার হচ্ছে না, ছাত্রলীগের অত্যাচার থেকে জাতি আজ মুক্ত, কণ্ঠরোধের কিছু কালো আইন বাতিল ইত্যাদি।
সাধারণ জনগনের কিছু মতামত
জরুরি ভিত্তিতে দেশের আইনশৃঙ্খখলা পরিস্থিতি উন্নয়নের ভূমিকা নিতে হবে। জিনিসপত্রের দাম নিয়ন্ত্রণে কার্যকর পদক্ষেপ নিতে হবে। দেশ পরিচালনায় সবার আগে প্রয়োজন বিজ্ঞ রাজনৈতিক ব্যক্তিত্বের, তাই উপদেষ্টা নির্বাচনে আরও সচেতন হতে হবে। ছাত্রদের এ মুহূর্তে উপদেষ্টা নিয়োগ না দিয়ে পার্শ্ব–অবস্থানে রাখলে ভালো হতো, তাঁদের ভবিষ্যতের জন্য, দেশের জন্য, উপদেষ্টামণ্ডলীর জন্য। সুষ্টু পরিবেশ নিশ্চিত করে ছাত্রছাত্রীদের শিক্ষাঙ্গনে ফেরানোর ব্যবস্থা করতে হবে। বিভিন্ন খাতে ঘাপটি মেরে বসে থাকা স্বৈরাচারের দোসরদের চিহ্নিত করে ভালো ও যোগ্য লোকদের স্থলাভিষিক্ত করতে হবে।
দেশের সাধারণ জনগণই আপনাদের ক্ষমতায় বসিয়েছে। জনগণের মতামতকে প্রাধান্য দিন, রাষ্ট্রের বিশৃঙ্খলা সৃষ্টির পাঁয়তারাকারীদের ব্যাপারে গোয়েন্দা নজরদারি বাড়াতে হবে। আইনশৃঙ্খলা বিনষ্টকারীদের শক্ত হাতে দমন করতে হবে। চাঁদাবাজ, খাদ্যদ্রব্যের সিন্ডিকেটকারীদের দলমত–নির্বিশেষে কঠোর হাতে দমণ করতে হবে। গণমাধ্যমে হস্তক্ষেপ বন্ধে কার্যকর ভূমিকা নিতে হবে। সংখ্যালঘু নির্যাতন কঠোর হাতে দমণ করতে হবে।
প্রত্যাশা
এসব সমস্যা বাস্তবায়িত না হলে সাধারণ জনগণ হতাশ হবে। এতে আবার স্বৈরাচারের ‌মাথাচাড়া দিয়ে ওঠার সুযোগ সৃষ্টি হবে। তাই বর্তমান সরকার সমস্যাগুলোর দ্রুত ব্যবস্থা নিয়ে সুখী, সুন্দর ও সমৃদ্ধ বাংলাদেশ গড়ে জনগণের স্বপ্ন বাস্তবায়ন করবে বলে আমরা আশাবাদী।

=== মৌলিক স্বাধীনতা ও মানবাধিকারকে গুরুত্ব দেয় যুক্তরাষ্ট্র: বাংলাদেশ–সংক্রান্ত প্রশ্নে বেদান্ত প্যাটেল ===
যুক্তরাষ্ট্রের সঙ্গে সম্পর্ক আছে, এমন দেশগুলোতে মৌলিক স্বাধীনতা ও মৌলিক মানবাধিকার নিশ্চিত করার ওপর জোর দিয়ে আসছে ওয়াশিংটন। গতকাল মঙ্গলবার যুক্তরাষ্ট্রের পররাষ্ট্র দপ্তরের নিয়মিত ব্রিফিংয়ে বাংলাদেশ–সংক্রান্ত প্রশ্নের জবাবে উপপ্রধান মুখপাত্র বেদান্ত প্যাটেল এ কথা বলেন।
ব্রিফিংয়ে এক প্রশ্নকারী বাংলাদেশে সংখ্যালঘুদের নিয়ে যুক্তরাজ্যের পার্লামেন্টে দুই ব্রিটিশ পার্লামেন্ট সদস্যের উদ্বেগ জানানোর প্রসঙ্গটি উল্লেখ করে বলেন, বাংলাদেশে হিন্দুদের ওপর সহিংসতা হচ্ছে উল্লেখ করে তাঁরা উদ্বেগ জানিয়েছেন এবং এ ব্যাপারে বাংলাদেশ কর্তৃপক্ষের সঙ্গে আলোচনার জন্য তাঁদের সরকারকে আহ্বান জানিয়েছেন। এ ক্ষেত্রে যুক্তরাষ্ট্র থেকে কূটনৈতিক ও নীতিগত কোনো পদক্ষেপ নেওয়ার পরিকল্পনা আছে কি না, তা জানতে চান প্রশ্নকারী।
জবাবে বেদান্ত প্যাটেল বলেন, ‘যেসব দেশের সরকারের সঙ্গে আমাদের সম্পর্ক আছে, তাদের প্রত্যেকের ক্ষেত্রে আমাদের অবস্থান একই রকম—মৌলিক স্বাধীনতার প্রতি শ্রদ্ধাশীল থাকা, ধর্মীয় স্বাধীনতা ও মৌলিক মানবাধিকারের প্রতি শ্রদ্ধাশীল থাকার গুরুত্ব সম্পর্কে আমরা স্পষ্ট করে বলি।’
বেদান্ত প্যাটেল মনে করেন, যেকোনো ধরনের বিক্ষোভ শান্তিপূর্ণ হতে হবে। যেকোনো ধরনের ধরপাকড়ের ক্ষেত্রে সরকারকে আইনের শাসনের প্রতি শ্রদ্ধাশীল থাকতে হবে, মৌলিক মানবাধিকারের প্রতি শ্রদ্ধাশীল থাকতে হবে।
এসব ক্ষেত্রে যুক্তরাষ্ট্র অব্যাহতভাবে দেশগুলোর প্রতি জোর দিয়ে যাবে বলে উল্লেখ করেন বেদান্ত প্যাটেল।
বাংলাদেশে গ্রেপ্তার সম্মিলিত সনাতনী জাগরণ জোটের মুখপাত্র চিন্ময় কৃষ্ণ দাস ব্রহ্মচারীর গ্রেপ্তার নিয়েও ব্রিফিংয়ে একটি প্রশ্ন করা হয়। এ নিয়ে প্রশ্নের জবাবে বেদান্ত প্যাটেল বলেন, ‘এ বিষয়ে আমার বিস্তারিত জানা নেই। তবে আবারও বলছি, আমরা এ ব্যাপারে বরাবরই জোর দিয়ে আসছি যে যাঁরা আটক থাকবেন, তাঁদের পক্ষ থেকেও যথাযথ প্রতিনিধিত্ব থাকতে হবে। এবং তাঁদের মৌলিক স্বাধীনতা ও মানবাধিকার নিশ্চিত করতে হবে।’

=== ড. ইউনূসের সঙ্গে রাজনৈতিক দলগুলোর বৈঠক চলছে ===
অন্তর্বর্তী সরকারের প্রধান উপদেষ্টা ড. মুহাম্মদ ইউনূসের সঙ্গে রাজনৈতিক দলগুলোর বৈঠক শুরু হয়েছে। আজ বুধবার সোয়া চারটার পর রাজধানীর ফরেন সার্ভিস একাডেমিতে এ বৈঠক শুরু হয়।
বিএনপি স্থায়ী কমিটির সদস্য খন্দকার মোশাররফ হোসেনের নেতৃত্বে ৫ সদস্যের একটি প্রতিনিধি দল এ সংলাপে অংশ নেন। বিএনপির প্রতিনিধি দলে আরও রয়েছেন আব্দুল মঈন খান, নজরুল ইসলাম খান, আমির খসরু মাহমুদ চৌধুরী ও অধ্যাপক এ জেড এম জাহিদ হোসেন।
জামায়াতে ইসলামীর আমির শফিকুর রহমান, সেক্রেটারি জেনারেল মিয়া গোলাম পারোয়ারসহ চার সদস্যের প্রতিনিধি দল এ বৈঠকে অংশ নিয়েছে।
এলডিপির প্রেসিডেন্ট কর্নেল (অব.) অলি আহমদ ও মহাসচিব রেদোয়ান আহমেদ, নাগরিক ঐক্যের সভাপতি মাহমুদুর রহমান মান্না, বিপ্লবী ওয়ার্কার্স পার্টির সাধারণ সম্পাদক সাইফুল হক, গণ সংহতি আন্দোলনের প্রধান সমন্বয়কারী জোনায়েদ সাকি, গণ অধিকার পরিষদের সভাপতি নূরুল হক নূর ও সাধারণ সম্পাদক রাশেদ খান, এবি পার্টির সদস্যসচিব মজিবুর রহমান মঞ্জু ও যুগ্ম মহাসচিব আসাদুজ্জামান ফুয়াদ বৈঠকে অংশ নিয়েছেন।
বৈঠকে আরও অংশ নিয়েছেন ভাসানী অনুসারী পরিষদের রফিকুল ইসলাম বাবলু, বাংলাদেশ খেলাফত মজলিশের মামুনুল হক, খেলাফত মজলিশের আবদুল বাসিত আজাদ ও জাহাঙ্গীর হোসেন, জমিয়তে ওলামায়ে ইসলামের মঞ্জুরুল ইসলাম আফেন্দি, এনপিপির ফরিদুজ্জামান ফরহাদ প্রমুখ।
জাতীয় ঐক্যের লক্ষ্যে ছাত্র নেতা, রাজনৈতিক দল ও ধর্মীয় সংগঠনগুলোর সঙ্গে বৈঠক করছেন প্রধান উপদেষ্টা। গতকাল মঙ্গলবার জাতীয় ঐক্যের উদ্যোগের কথা জানায় প্রধান উপদেষ্টার প্রেস উইং। গতকাল সন্ধ্যায় বৈষম্যবিরোধী ছাত্র আন্দোলনের সঙ্গে বৈঠক হয়। আজ হচ্ছে রাজনৈতিক দলের সঙ্গে বৈঠক। আগামীকাল প্রধান উপদেষ্টা বসবেন ধর্মীয় নেতাদের সঙ্গে।

=== ডিএনএ পরীক্ষায় জানা গেল মাহমুদুর রহমান নামে দাফন করা লাশটি বিএনপি নেতা হারিছ চৌধুরীর ===
ঢাকার অদূরে সাভারে ২০২১ সালে মাহমুদুর রহমান নামে দাফন করা লাশটি বিএনপি নেতা হারিছ চৌধুরীর। তাঁর সঙ্গে মেয়ে সামিরা তানজিন চৌধুরীর ডিএনএ মিলেছে।
এমন প্রতিবেদন উপস্থাপনের পর হারিছ চৌধুরীকে তাঁর শেষ ইচ্ছা অনুযায়ী স্থানে দাফন করার অনুমতি দিয়েছেন হাইকোর্ট।
বিচারপতি ফাহমিদা কাদের ও বিচারপতি মুবিনা আসাফের সমন্বয়ে গঠিত হাইকোর্ট বেঞ্চ আজ বুধবার এ-সংক্রান্ত আবেদন মঞ্জুর করে আদেশ দেন।
হারিছ চৌধুরী বিএনপির চেয়ারপারসন ও সাবেক প্রধানমন্ত্রী খালেদা জিয়ার রাজনৈতিক সচিব ছিলেন।
এর আগে হারিছ চৌধুরীর মেয়ে সামিরা তানজিন চৌধুরীর করা এক রিটের প্রাথমিক শুনানি নিয়ে গত ৫ সেপ্টেম্বর হাইকোর্ট রুলসহ আদেশ দেন।
সাভারের একটি মাদ্রাসার কবরে ‘মাহমুদুর রহমান’ নামে সমাহিত হারিছ চৌধুরীর লাশ (দেহাবশেষ) তুলে ডিএনএ পরীক্ষা করতে নির্দেশ দেন হাইকোর্ট।
হারিছ চৌধুরীর প্রকৃত পরিচয় শনাক্তে পুলিশের অপরাধ তদন্ত বিভাগের (সিআইডি) পরিচালককে এ নির্দেশ দেওয়া হয়।
নির্দেশ অনুসারে, সাভারে ২০২১ সালে ‘মাহমুদুর রহমান’ নামে দাফন করা লাশটি (দেহাবশেষ) গত ১৬ অক্টোবর কবর থেকে তোলা হয়। দেহাবশেষ উত্তোলন করেন পুলিশের অপরাধ তদন্ত বিভাগের (সিআইডি) সদস্যরা। হারিছ চৌধুরীর পরিচয় নিশ্চিত হতে ডিএনএ নমুনা সংগ্রহ করা হয়। ডিএনএ পরীক্ষার প্রতিবেদনে ইতিবাচক ফল আসে, যার মধ্য দিয়ে হারিছ চৌধুরীর প্রকৃত পরিচয় নিশ্চিত হয়।
রিট আবেদনে প্রার্থনা ছিল, সাভারের মাদ্রাসা প্রাঙ্গণে হারিছ চৌধুরীর দেহাবশেষ যা আছে, তা তুলে ডিএনএ পরীক্ষা করে তাঁর প্রকৃত পরিচয় নির্ধারণ। তাঁর শেষ ইচ্ছা অনুযায়ী বীর মুক্তিযোদ্ধার প্রাপ্য সম্মানসহ নিজ বাড়িতে দাফন করা।
আগের ধারাবাহিকতায় আজ বিষয়টি আদালতে ওঠে। রিট আবেদনকারীর পক্ষে শুনানি করেন আইনজীবী মাহদীন চৌধুরী। রাষ্ট্রপক্ষে ছিলেন ডেপুটি অ্যাটর্নি জেনারেল শফিকুর রহমান ও সহকারী অ্যাটর্নি জেনারেল মো. ইছা।
পরে আইনজীবী মাহদীন চৌধুরী প্রথম আলোকে বলেন, হারিছ চৌধুরীর মেয়ের সঙ্গে ডিএনএ মিলেছে। অর্থাৎ, মাহমুদুর রহমান নামে দাফন করা ব্যক্তিই হারিছ চৌধুরী। দেহাবশেষ এখন ঢাকা মেডিকেল কলেজের মর্গে রয়েছে। বীর মুক্তিযোদ্ধা হিসেবে যথাযথ সম্মান দিয়ে তাঁকে তাঁর পরিবারের ইচ্ছা অনুযায়ী দাফন করার অনুমতি দিয়েছেন আদালত।
সহকারী অ্যাটর্নি জেনারেল মো. ইছা প্রথম আলোকে বলেন, ডিএনএ মিলেছে। এর পরিপ্রেক্ষিতে আদালত আদেশ দিয়েছেন। বীর মুক্তিযোদ্ধা হিসেবে যথাযথ সম্মান দিয়ে দাফন করার আদেশ দিয়েছেন।
রিট আবেদনকারীর আইনজীবীর ভাষ্য, তৎকালীন সরকারের রোষানল থেকে বাঁচার জন্য হারিছ চৌধুরী আত্মগোপনে ছিলেন। পরবর্তী সময়ে মাহমুদুর রহমান পরিচয়ে ঢাকা শহরেই ছিলেন তিনি। আমৃত্যু ঢাকা শহরেই ছিলেন। ২০২১ সালের ৩ সেপ্টেম্বর করোনায় আক্রান্ত হয়ে তিনি রাজধানীর এভারকেয়ার হাসপাতালে মারা যান। কিন্তু তৎকালীন সরকারের আইনশৃঙ্খলা রক্ষাকারী বাহিনীর চাপে তাঁর মৃত্যুর বিষয়টি ধামাচাপা দিয়ে জোরপূর্বক ঢাকার অদূরে সাভারের একটি মাদ্রাসা প্রাঙ্গণে তাঁকে কবর দিতে বাধ্য করা হয়। সরকার সে সময় তাঁর প্রকৃত পরিচয় অনুযায়ী কোনো মৃত্যুসনদ দেয়নি। একজন বীর মুক্তিযোদ্ধা হিসেবে তাঁর প্রাপ্য সম্মান দেয়নি।

=== আগুন ও বরফে জাকের আলী ===
গত রাতটা তখনো সেভাবে গাঢ় হয়নি। সাড়ে ১০টার আশপাশ। হালকা শীতও পড়েছিল। কিন্তু ওম ছড়াচ্ছিল স্ক্রিন কিংবা টিভির পর্দা। চোখের গলি-উপগলি বেয়ে সেই ওম ছড়িয়ে পড়েছে হৃদয়ের নহরধারায়। সেটাও কিছুক্ষণের জন্য নয়, বাংলাদেশ সময় পরশু রাতে। ক্যারিবিয়ান সাগরপাড়ে গাঁইতি দিয়ে স্বরূপ বানাচ্ছিলেন এ দেশেরই এক ছেলে। স্যাবাইনা পার্কের পাথরশক্ত ২২ গজে দাঁড়িয়ে ছেলেটির গাঁইতির (ব্যাট) প্রতিটি আঘাত এ দেশে ছড়াচ্ছিল ওম। নরম বিছানায় কাঁথামুড়ি দেওয়া শরীর বেরিয়ে এসেছে আপনাই। কিংবা চাদরটা একঝটকায় গা থেকে সরিয়ে চোখে বিস্ময়ের রেখাচিত্র টেনে মনটা আনমনেই হয়তো বলেছে, একি দেখছি! ওই শ্বেতশুভ্র সাদায় যাকে এত দিন বেমানান ভেবে এসেছি, সে-ই কি না ওই পোশাকে এমন ভয়ালসুন্দর!
সুন্দরের একটা গরম-গরম গরিমা থাকে; তা নরম হয়ে এল বাংলাদেশের দ্বিতীয় ইনিংসে ৫৯.৫ ওভারে। আলজারি জোসেফের বাউন্সার ব্যাটে ঠিকমতো লাগেনি। তাই গাঁইতিতে (ব্যাট) জোরও পায়নি ছেলেটি। ডিপ মিড উইকেটে ক্যাচ। ওমের ছন্দভঙ্গের পর হা-হুতাশ করেছে গোটা বাংলাদেশই। এমন একটা ইনিংসের সেঞ্চুরি পাওনা ছিল! ক্যারিবীয় ধারাভাষ্যকারেরা তাকালেন আরও গভীরে। ছেলেটি ৬০ পেরোনোর পরই কেউ কেউ বলছিলেন, সেঞ্চুরির চেয়েও গুরুত্বপূর্ণ ইনিংস। ৯১-এ আউট হওয়ার পর তবে কি দ্বিশতকের চেয়েও গুরুত্বপূর্ণ? সে প্রশ্নের উত্তরে আমরা পরে আসব। ছেলেটি মাথা নিচু করে ড্রেসিংরুমে ফেরার সময় উঠে দাঁড়াল স্যাবাইনা পার্কের গ্যালারি। ক্যারিবিয়ান ক্রিকেট পডকাস্টের এক্স হ্যান্ডলে লেখা হলো, ‘...যেন বাংলাদেশের সেরা সময়ের ব্রায়ান লারা।’
লারা? ‘প্রিন্স অব ত্রিনিদাদ’ ব্যাটিংয়ের সৌন্দর্যে অনেকের কাছেই শেষ কথা। কিন্তু কাল যে ছেলেটির (নামটা আপনি জানেন, শূন্যস্থানে তাই সংগত কারণেই না বলা) সঙ্গে স্বয়ং ক্যারিবিয়ান সাগরপাড়ের লোকেরাই লারার তুলনা করলেন, সে তো বাধ্য হয়েই। নইলে প্রতিটি বল খেলার আগে যে ছেলেটি বড় বড় চোখে তাকায় বোলারের দিকে, ছটফটানিয়া মন্ত্রে শাফল করে সরে আসে, তারপর বলটা খেলেই শরীর কেমন এক ঝটকা মারে—তার সঙ্গে সৌন্দর্যে অন্তত লারার তুলনা স্রেফ বাড়াবাড়ি। কিন্তু কার্যকারিতায়? সময়ের প্রয়োজনে রুখে দাঁড়ানোয়?
এতটুকু কম সে নয়! অন্তত কালকের ইনিংস বিবেচনায়।
বলা হয়, ক্রিকেট সাম্যবাদী খেলা। এই খেলা কখনো কখনো সবাইকে এক কাতারে দাঁড় করায়। ক্যারিবীয়রা যে কাতারে লারাকে রাখেন, সেই তাঁরাই একই কাতারে যোগ করা নতুন নামটি মনে রাখতে আনমনে হয়তো বলেছেন, ছেলেটির নাম জাকের আলী। আমরা কেউ কেউ তা শুনে কিংবা পড়ে হয়তো চোখও মুছেছি। সেই অশ্রুও কেমন গরম, আসলে গর্বের ওম।
অথচ এই আমরাই একসময় তাঁর পুরোটা না জেনে সাদা পোশাকে তাঁকে নিয়ে সন্দেহে ভুগেছি। তাতে দোষের কিছু নেই। ক্রিকেটীয় বিশ্লেষণ কোনো অঙ্ক নয়। ভুল প্রমাণের দায়িত্বটা খেলোয়াড়ের। জাকের তা পেরেছেন কি না, সে প্রশ্নই এখন অবান্তর। জাকের না পারলে পরেবোলাররাও পারারসুযোগটা পেতেন না, তাতে আজকের সকালটাও এমন নাতিশীতোঞ্চ হয়ে উঠত না।
কাব্য ছেড়ে এবার একটু কঠিন বাস্তবতায় ফেরা যাক। জাকেরের জাতীয় দলে অভিষেক গত বছর অক্টোবরে এশিয়ান গেমসে। তা কেউ মনে রাখেনি। সম্ভবত জাকের নিজেও না। তাঁকে মনে রাখার শুরুটা এ বছর মার্চে সিলেটে শ্রীলঙ্কার বিপক্ষে প্রথম টি-টোয়েন্টিতে ৩৪ বলে ৬৮ রানের ইনিংসে। বাংলাদেশ ম্যাচটা ৩ রানে হারলেও জাকেরের সেই ইনিংস ৬৭ বলে ১৩৯ রানের সমীকরণকে নামিয়ে এনেছিল ৩ বলে ১০ রানে। মাঝে এক মাস পর মেতে জিম্বাবুয়ের বিপক্ষে দুটি টি-টোয়েন্টিতে ৩৪ বলে ৪৪ ও ১১ বলে অপরাজিত ২৪–এর পর জাকেরের ব্যাটে এই সংস্করণে তেমন কিছু দেখা যায়নি।
তবু এ বছরের নভেম্বরে হলো ওয়ানডে অভিষেক। শারজায় আফগানিস্তানের বিপক্ষে দ্বিতীয় ওয়ানডেতে ৩ ছক্কা ও ১ চারে ২৭ বলে অপরাজিত ৩৭ রানের ইনিংসটি জাকেরের জাত চেনাল আবারও। মেরে খেলতে পারেন, বড় বড় ছক্কা মারতে পারেন! আমরা তাঁর জাতকে ঠিক এভাবেই নামকরণ করেছি। সবাই না হলেও বেশির ভাগই এমন বলেছি, লেখায়, কথায় কিংবা সামাজিক যোগাযোগমাধ্যমে। অথচ ওয়ানডে অভিষেকের এক মাস আগেই মিরপুরে দক্ষিণ আফ্রিকার বিপক্ষে টেস্ট অভিষেকে তৃতীয় দিনে ভঙ্গুর উইকেটে খেললেন ১১১ বলে ৫৮ রানের ইনিংস। সৌন্দর্যপ্রিয় বাঙালি তখনো জাকেরে মজেনি। ছেলেটা কেমন ছটফট করে, অফ স্টাম্পের বাইরের বল কেমন করে যেন ঠেকায়, বল ঠেকিয়েই ব্যাটটা কেমন ঘুরিয়ে নেয়; নাহ, ঠিক প্রথাগত ব্যাটসম্যান সে নয়!
জাকের এরপর সুযোগ পেলেন ওয়েস্ট ইন্ডিজ সফরে। অ্যান্টিগায় প্রথম টেস্টেও বাংলাদেশের প্রথম ইনিংসে করলেন ৮৯ বলে ৫৩। দ্বিতীয় ইনিংসে ৫৮ বলে ৩১। সেই ইনিংসে বাংলাদেশ ১৩২ রানে হুড়মুড় করে অলআউট হওয়ায় জাকেরের টানা দুই টেস্টে ফিফটি নিয়ে কোনো উচ্চবাচ্য শোনা যায়নি। ২০১ রানের ব্যবধানে টেস্ট হারের পর দেশের ক্রিকেট–দর্শকদের মনোযোগও এই সফর নিয়ে নেমে এসেছিল পারদের তলানিতে।
কিন্তু ওই যে, ক্রিকেট সাম্যবাদী খেলা—আসলে জাকেরের প্রাপ্য জমা হচ্ছিল গোপনে। আর কেউ না জানুক, আর কেউ না বুঝুক, এই খেলার ইতিহাস খুব জানে, ব্যাটিংয়ে সৌন্দর্যই শেষ কথা নয়। স্রেফ অলংকার। ব্যাটে বলটা ঠিকমতো লাগানোই শেষ কথা, ব্যাট দিয়ে বলটা নিয়ন্ত্রণে রাখাই দক্ষতা, বলটাকে ব্যাট দিয়ে নিজের ইচ্ছেমতো জায়গায় পাঠানোই সামর্থ্য। কীভাবে তা করলেন, তা মোটেও গুরুত্বপূর্ণ নয়। পাশাপাশি আরও একটি ব্যাপার খুব গুরুত্বপূর্ণ, টেম্পারামেন্ট। বাংলায় সেটাকে সহনশীলতাও বলতে পারেন। পরিস্থিতি বুঝে ব্যাট করা, চাপ শুষে নেওয়া।
কিংস্টন টেস্টের তৃতীয় দিনে জাকের যদি হন স্পঞ্জ, চতুর্থ দিনে তরবারি!
পরশু রাতটা স্মরণ করুন। জাকের যখন ক্রিজে এলেন, বাংলাদেশ ৪ উইকেটে ১৩২ রান। লিড ১৫০। প্রথম ইনিংসে ১৬৪ রানে অলআউট হওয়ায় ভয় তখনো কাটেনি। হুড়মুড় করে সব ভেঙে পড়ার পুরোনো রোগটা ফিরে আসার শঙ্কাও ছিল প্রবল। তার ওপর পাঁচজন পেসার ওয়েস্ট ইন্ডিজের, যাঁদের একসঙ্গে আশির দশকের সেই ভয়ংকর ‘পেস চতুষ্টয়’–এর সঙ্গে কেউ কেউ ঠারেঠোরে তুলনাও করেন। তাঁদের সামলে তৃতীয় দিন শেষে জাকের যখন মাঠ ছাড়লেন তাঁর নামের পাশে ৪৯ বলে অপরাজিত ২৯। ততক্ষণে লিটন দাসের সঙ্গে ৫২ বলে ৪১ রানের জুটি গড়ে ক্যারিবীয়দের মনোবল ভেঙেছেন ও তারপর তাইজুলকে সঙ্গে নিয়ে দিন পার করে লিড নিয়ে গেছেন ২১১ রানে। তৃতীয় দিনে জাকের ব্যাটিংটা স্মরণ করতে পারেন। আপাতদৃষ্টে সব সময়ই নড়বড়ে মনে হলেও ওই আসল কাজটা, বলকে ব্যাটে ঠিকমতো খেলা এবং দেখেশুনে ছেড়ে দেওয়া—দুটি কাজেই ছিলেন এক শতে এক শ। অন্য ভাষায়, ক্যারিবীয় পেস স্রোতকে শুষেছেন স্পঞ্জের মতো। শামার জোসেফ-আলজারিদের ভেতরের লড়াইয়ের পানিকে শুষে মরুভূমি বানিয়ে ছেড়েছেন!
তারপর এল গতকাল, অর্থাৎ টেস্টের চতুর্থ দিন। নতুন উদ্যমে ফিরলেন ক্যারিবীয় পেসাররা। আর সময়ের প্রয়োজনে ঝলসে উঠল জাকেরের ব্যাটও। এদিন বাংলাদেশ ২৬৮ রানে অলআউট হওয়ার পথে বাংলাদেশ তুলেছে ৭৫। জাকের একাই তুললেন ৫৭ বলে ৬২। ৮০ বলে ফিফটি তুলে নেওয়ার পর বাকি ৪১ তুলেছেন ২৬ বলে! অর্থাৎ, জাকের যখন বুঝেছেন, অন্য প্রান্তের ব্যাটসম্যানরা আর বেশিক্ষণ টিকতে পারবেন না, উইকেটও পড়ছিল দ্রুতই, তখন থেকে একাই বাংলাদেশের লিড বাড়ানোর দায়িত্বটা কাঁধে তুলে নিয়েছেন। লারার ব্যাটিং মনে থাকলে ম্যাচের ঠিক এ পর্যায়ে জাকের সঙ্গে কিংবদন্তির মানসিকতায় অমিল আপনি পাবেন না। শামার, আলজারি, রোচ, সিলসের খাটো লেংথের বল পুল-হুকে যেমন সীমানা পার করেছেন, তেমনি ১৪০-১৪৫ কিলোমিটার গতিতে অহরহ বল করা এসব পেসারকেই এগিয়ে এসে মেরেছেন ছক্কা।
অন্য ভাষায়, অন্য স্বরে, অন্য চোখে, এ স্রেফ কলিজা!
ক্যারিবিয়ানদের কাছে এই ব্যাপারটা খুব পছন্দ। ভয়ংকর সব বোলারের বিপক্ষে কেউ কলিজা দেখিয়ে লড়লেই তাঁরা মুগ্ধ। ওদিকে আমরা হয়তো তখন জাকেরের প্রথম শ্রেণির রেকর্ড দেখে তাঁকে নতুন করে আবিষ্কারের নেশায় মত্ত। কারণ, তাঁর পরিচিতি তো জাকেরের পরিচিতিও টি-টোয়েন্টির মারদাঙ্গা ব্যাটিং দিয়ে। বিপিএলের সর্বশেষ আসরে ১৪ ম্যাচের ১০ ইনিংসে ব্যাট করে ১৪১ স্ট্রাইক রেটে করেছেন ১৯৯ রান। সেই জাকেরকে সাদা পোশাকে ‘নাইট’দের ভূমিকায় নতুন করে আবিষ্কার করে কেউ কেউ তৎক্ষণাৎ হয়তো তাঁর টেস্ট অভিষেক–পূর্ব প্রথম শ্রেণির রেকর্ডও খুঁজেছেন।
তাহলে শুনুন—২০২০ সালের শুরু থেকে টেস্ট অভিষেকের আগে প্রথম শ্রেণির ক্রিকেটে ৫০ ইনিংসে তাঁর রান ছিল ২০০৬, গড় ৪০.১২। টেস্ট অভিষেকের আগে সর্বশেষ প্রথম শ্রেণির ম্যাচটি ছিল গত আগস্টে পাকিস্তানে—পাকিস্তান শাহিনসের বিপক্ষে সে ম্যাচে ২৮৬ বলে ১৭২ রানের ইনিংস খেলেন জাকের, ১৭টি চার ও ৫টি ছক্কায়। টেস্ট অভিষেকের আগে সব মিলিয়ে প্রথম শ্রেণিতে ৪৯ ম্যাচে ৮১ ইনিংসে ৪ সেঞ্চুরিতে ৪১.৪৭ গড়ে জাকের রান করেছিলেন ২৮৬২। অর্থাৎ, প্রথম শ্রেণির ক্রিকেট খেলে বাংলাদেশের টেস্ট দলে উঠে আসা অন্য সব ক্রিকেটারের চেয়ে জাকেরের যোগ্যতা নেহাত কম ছিল না।
কিন্তু কাল জাকের যা দেখালেন, সেই ইনিংসকে আপনি কোথায় রাখবেন? একে তো দেশের বাইরে, তারও পর চাপ শুষে পরিস্থিতি বুঝে দারুণ বোলিং অ্যাটাকের বিপক্ষে আক্রমণাত্মক ব্যাটিং। দেশের টেস্ট ইতিহাসেই কি অন্যতম সেরা ইনিংস?
গত আগস্ট-সেপ্টেম্বরে সর্বশেষ পাকিস্তান সফরেই দ্বিতীয় টেস্টে বাংলাদেশের প্রথম ইনিংসে আছে লিটনের ১৩৮। ২৬ রানে ৫ উইকেট পড়ার পর নেমে অমন একটা ইনিংস। ২০১৭ সালে অস্ট্রেলিয়ার বিপক্ষে মিরপুরের ভয়ংকর স্পিন উইকেটে তামিম ইকবালের দুই ইনিংসে ৭১ ও ৭৮। ভুললে চলবে না সেই তামিমেরই ২০১০ সালে লর্ডস ও ওল্ড ট্রাফোর্ডের সেঞ্চুরি। ২০১৭ সালে ওয়েলিংটনে সাকিবের ২১৭ কিংবা ২০০৯ সালে ওয়েস্ট ইন্ডিজে ৯৭ বলে তাঁর ম্যাচ জেতানো অপরাজিত ৯৬। এমন আরও কিছু ইনিংস যোগ হবে সে তালিকায়। জাকেরের ইনিংসটি সেখানে অবশ্যই নবতম সংযোজন।
এমন কিছু যে হবে, সেটা কিন্তু একজন টের পেয়েছিলেন সবার আগে। কেউ কেউ তাঁকে বাংলাদেশের ব্যাটিংয়ের শেষ কথাও মানেন। মুশফিকুর রহিম! জাকেরের কালকের ইনিংসটির পর ইনস্টাগ্রামে তাঁকে নিয়ে মুশফিকুরের উচ্ছ্বাস, ‘টেস্টের টুপিটি তোমাকে দেওয়ার সময় বলেছিলাম, দেশের প্রতিনিধিত্ব করার এই মূল্যবান টুপিটি তোমাকে দিয়ে আনন্দের সঙ্গে সম্মানবোধও করছি। কারণ, আমি জানি তুমি মহাকাব্যিক কিছু করবে...।’
জাকের সেই টেস্ট অভিষেকের মাত্র ৪৪ দিনের মাথায় এমন এক কাব্যই লিখলেন, দিন যত গড়াবে, মাস ফুরিয়ে বছর যত আসবে সামনে, সেই কাব্যের ‘ওম’-ও তত বাড়বে! নইলে ১৪ বছর পেরিয়েও লর্ডস কিংবা ওল্ড ট্রাফোর্ডে তামিমের সেই সেঞ্চুরি মনে করে লোকে তখনকার চেয়ে এখন বেশি আবেগাপ্লুত হতো না। আর একটা পার্থক্যও আছে, যেটা আরও গভীর। বাংলাদেশের টেস্ট ইতিহাসে সেরা ইনিংসগুলো এর আগে যাঁরা খেলেছেন, তাঁদের সবাই হয় স্বীকৃত ব্যাটসম্যান, নয়তো সাকিবের মতো বিশ্বমানের অলরাউন্ডার। জাকের কী? ওয়েস্ট ইন্ডিজে দুই টেস্টের এই সিরিজে শুধুই সর্বোচ্চ রান সংগ্রাহক?
জাকের দলের প্রয়োজনে হয় স্পঞ্জ, নয় তো তরবারি কিংবা এ দুইয়ের মিশেলে বিপর্যয়-ভীতির শীতে ওম!

=== প্রথম সফরে দিল্লিকে এড়িয়ে কেন বেইজিংয়ে নেপালের প্রধানমন্ত্রী অলি ===
ভারতের প্রভাববলয় থেকে বেরিয়ে চীনের সঙ্গে অর্থনৈতিক সম্পর্ক জোরদার করতে চাইছেন নেপালের নতুন প্রধানমন্ত্রী কে পি শর্মা অলি। এ বছর চতুর্থবারের মতো দেশটির প্রধানমন্ত্রীর হয়েছেন প্রবীণ এই কমিউনিস্ট নেতা।
চার দিনের সফরে গত সোমবার চীন সফরে গেছেন প্রধানমন্ত্রী অলি। জুলাইয়ে শপথ গ্রহণের পর এটাই তাঁর প্রথম আনুষ্ঠানিক বিদেশ সফর। অতীতে নেপালের প্রধানমন্ত্রীরা সাধারণত দায়িত্ব গ্রহণের পর দিল্লিতে নিজেদের প্রথম আন্তর্জাতিক সফরে যেতেন। কাঠমান্ডুর সঙ্গে দিল্লির সম্পর্ক শতাব্দী প্রাচীন।
গতকাল মঙ্গলবার নেপাল ও চীনের মধ্যে ৯টি চুক্তি সই হয়েছে। তবে এর কোনোটিই নতুন নয়। সবই আগে করা। অলির সফরে এখন পর্যন্ত দুই দেশের মধ্যে নতুন কোনো চুক্তি স্বাক্ষরের উদ্যোগের বিষয়ে কিছু জানা যায়নি।
গতকাল চীনের প্রেসিডেন্ট সি চিন পিংয়ের সঙ্গে বৈঠক করেন অলি। চীনের রাষ্ট্রীয় সংবাদমাধ্যমের খবর অনুযায়ী, বৈঠকে চীনের প্রেসিডেন্ট নেপালকে অবকাঠামো খাতের উন্নয়নে সহায়তা করার বিষয়ে আবারও আশ্বস্ত করেছেন। তিনি নেপালকে ‘স্থলবেষ্টিত দেশ থেকে স্থল-সংযুক্ত’ দেশে রূপান্তর করার কথা বলেছেন। নিজেদের সর্বোচ্চ সামর্থ্য দিয়ে নেপালের অর্থনৈতিক উন্নয়নে সহায়তা অব্যাহত রাখার কথাও বলেছেন চীনা প্রেসিডেন্ট।
প্রেসিডেন্ট সি-র ‘বেল্ট অ্যান্ড রোড ইনিশিয়েটিভ’–এ সই করেছে কাঠমান্ডু। বাকি বিশ্বের সঙ্গে চীনের অবকাঠামো ও বাণিজ্য সংযোগ গড়তে প্রেসিডেন্ট সি এই উদ্যোগ নিয়েছেন। ২০১৭ সালে ওই চুক্তি সই করলেও এখনো কোনো প্রকল্পের কার্যকর বাস্তবায়ন শুরু হয়নি বলে জানিয়েছে কাঠমান্ডু।
ঐতিহ্যগতভাবে নেপাল দক্ষিণের প্রতিবেশী ভারতের ওপর অধিক নির্ভরশীল। অলি এই প্রথা ভেঙে উত্তরের প্রতিবেশীর সঙ্গে তাঁর দেশের অর্থনৈতিক সম্পর্ক আরও গভীর করার এবং ইতিবাচক পরিবর্তন আনতে চান।
বর্তমানে নেপালের আন্তর্জাতিক বাণিজ্যের দুই-তৃতীয়াংশই হয় ভারতের সঙ্গে। দেশটির মোট আন্তর্জাতিক বাণিজ্যের মাত্র ১৪ শতাংশ হয় চীনের সঙ্গে। তবে নেপালের বৃহৎ ঋণদাতা দেশ চীন। বিশ্ব ব্যাংকের তথ্যানুযায়ী, চীন নেপালকে ৩১ কোটি মার্কিন ডলারের বেশি অর্থ ঋণ দিয়েছে। দিল্লির তুলনায় যা তিন কোটি ডলার বেশি।
২০১৬ সালে নিজের প্রথম মেয়াদে অলি চীনের সঙ্গে একটি পেট্রোলিয়াম চুক্তি সই করেন।
ওই চুক্তি হওয়ার এক বছর আগে ভারত কাঠমান্ডুর ওপর ছয় মাসের তেল নিষেধাজ্ঞা জারি করেছিল। চীনের সঙ্গে অলির চুক্তি সইয়ের ফলে নেপালের একমাত্র জ্বালানি সরবরাহকারী হিসাবে ভারতের মর্যাদা ক্ষুণ্ন হয় এবং বেইজিংয়ের সঙ্গে নেপালের সহযোগিতা বৃদ্ধির পথ প্রশস্ত হয়।
নেপালের দ্বিতীয় বৃহৎ নগরী পোখারায় একটি আন্তর্জাতিক বিমানবন্দর নির্মাণের জন্য দেশটিকে এখন পর্যন্ত ২১ কোটি ৬০ লাখ মার্কিন ডলার ঋণ দিয়েছে চীন। রাজধানী কাঠমান্ডু থেকে পোখারা প্রায় ২০০ কিলোমিটার দূরে। গত বছর থেকে পোখারা বিমানবন্দরের কার্যক্রম শুরু হয়েছে।
চীন ওই বিমানবন্দর তৈরি করে দিয়েছে। বেইজিং পোখারা বিমানবন্দরকে নিজেদের ‘বেল্ট অ্যান্ড রোড ইনিশিয়েটিভ’–এর সাফল্যের প্রতীক হিসেবে দেখছে। কিন্তু বিমানবন্দরটি চালু হওয়ার পর থেকেই নানা সমস্যার সম্মুখীন হচ্ছে। যেমন—সেখানে খুব বেশি আন্তর্জাতিক ফ্লাইট আসতে পারছে না। কারণ, পোখারা বিমানবন্দরে যেতে হলে ভারতের আকাশসীমার ভেতর দিয়ে যেত হবে। ভারত তাদের আকাশসীমা ব্যবহারের অনুমতি দিচ্ছে না।
ঋণের সুদ নিয়েও অলির জোট সরকারের মধ্যে উদ্বেগ রয়েছে। অলির জোট সরকারের বড় অংশীদার নেপালি কংগ্রেস পার্টি ঋণ নিয়ে কোনো প্রকল্পের তহবিল সংগ্রহ করার বিপক্ষে অবস্থান নিয়েছে।
অলির চীন সফরে যাওয়া আগে এমনকি তাঁর নিজের দল থেকেও চিনের ‘বেল্ট অ্যান্ড রোড’ প্রকল্পের কোনো কাজ ঋণ নিয়ে নয় বরং অনুদান নিয়ে করার পক্ষে মত দিয়েছে।

=== মাহমুদা হত্যা মামলায় সাবেক এসপি বাবুলের জামিন বহাল, মুক্তিতে বাধা নেই ===
স্ত্রী মাহমুদা খানম মিতু হত্যা মামলায় সাবেক পুলিশ সুপার (এসপি) বাবুল আক্তারকে হাইকোর্টের দেওয়া জামিন বহাল রয়েছে। বাবুলের জামিন স্থগিত চেয়ে করা এক আবেদনের শুনানি নিয়ে আপিল বিভাগের চেম্বার বিচারপতি মো. রেজাউল হক আজ বুধবার ‘নো অর্ডার’ দিয়েছেন। ফলে তাঁর মুক্তিতে বাধা নেই বলে জানিয়েছেন আইনজীবী।
মামলায় নিম্ন আদালতে বিফল হয়ে হাইকোর্টে জামিন চেয়ে চলতি বছর আবেদন করেন বাবুল। এই আবেদনের শুনানি নিয়ে গত ২৭ নভেম্বর হাইকোর্ট রুল দিয়ে বাবুলকে অন্তর্বর্তীকালীন জামিন দেন। এ আদেশ স্থগিত চেয়ে বাদীপক্ষ (বাবুলের শ্বশুর মোশাররফ) আবেদন করে, যার ওপর আজ শুনানি হয়।
আদালতে বাদীপক্ষে শুনানি করেন আইনজীবী এস এম মাহবুবুল ইসলাম। বাবুলের পক্ষে শুনানি করেন আইনজীবী মোহাম্মদ শিশির মনির। রাষ্ট্রপক্ষে ছিলেন অতিরিক্ত অ্যাটর্নি জেনারেল অনীক আর হক।
পরে আইনজীবী মোহাম্মদ শিশির মনির সাংবাদিকদের বলেন, ‘চেম্বার আদালত নো অর্ডার দিয়েছেন। আশা করছি, বাবুল আক্তার আজ মুক্তি পাবেন। তাঁর জামিননামা ইতিমধ্যে দাখিল করা আছে।’
২০১৬ সালের ৫ জুন ছেলেকে স্কুলবাসে তুলে দিতে যাওয়ার পথে চট্টগ্রাম নগরের জিইসি এলাকায় বাবুলের স্ত্রী মাহমুদাকে কুপিয়ে ও গুলি করে হত্যা করা হয়।
পরদিন বাবুল বাদী হয়ে নগরের পাঁচলাইশ থানায় হত্যা মামলা করেন। তদন্ত শেষে পুলিশ ব্যুরো অব ইনভেস্টিগেশন (পিবিআই) ২০২১ সালের ১২ মে এ মামলায় চূড়ান্ত প্রতিবেদন দেয়। একই দিন বাবুলের শ্বশুর সাবেক পুলিশ কর্মকর্তা মোশাররফ বাদী হয়ে পাঁচলাইশ থানায় হত্যা মামলা করেন। এ মামলায় বাবুলসহ আটজনকে আসামি করা হয়।
মাহমুদা হত্যার ঘটনায় ২০২১ সালের ১২ মে বাবুলকে গ্রেপ্তার করে পিবিআই। মামলায় ২০২২ সালের ১৩ সেপ্টেম্বর বাবুলসহ সাতজনের বিরুদ্ধে আদালতে অভিযোগপত্র দেয় পিবিআই। পরে সব আসামির বিরুদ্ধে অভিযোগ গঠন করে গত বছরের ১৩ মার্চ আদেশ দেন চট্টগ্রামের তৃতীয় অতিরিক্ত মহানগর দায়রা জজ আদালত।

=== জাহাঙ্গীরের খামারে এক জোড়া মুরগির দাম লাখ টাকা ===
ভাগ্য পরিবর্তনের জন্য ইউরোপে যেতে চেয়েছিলেন জাহাঙ্গীর হোসেন। কিন্তু প্রতারণার শিকার হয়ে তিনি ছিলেন ভারতে; চেন্নাই শহরে কয়েক মাস মুরগির খামারে শ্রমিক হিসেবে কাজ করেন। দেশের ফেরার সময় সেখাকার খামারি তাঁকে দুই জোড়া বিদেশি জাতের মোরগ–মুরগি উপহার দেন।
জাহাঙ্গীর হোসেন প্রথমে শখের বশে বাড়িতে মুরগি পালন শুরু করেন। পরে বাণিজ্যিকভাবে গড়ে তোলেন খামার, যেখানে বেশির ভাগই বিদেশি জাতের মুরগি। এর নাম দিয়েছেন ‘কালুখালী ফ্যান্সি মুরগির খামার’। খামারে নতুন করে যোগ হয়েছে ময়ূর, বিদেশি দামি হাঁস ও পাখি। খামার থেকে মাসে তাঁর আয় ৫০–৬০ হাজার টাকা।রাজবাড়ী কালুখালী উপজেলার বোয়ালিয়া ইউনিয়নের বড় বাংলাট গ্রামে জাহাঙ্গীর হোসেনের (৩৮) বাড়ি। তিনি ওই গ্রামের আমির হোসেন ও জাহিদা বেগম দম্পতির ছেলে। দুই ভাইবোনের মধ্যে জাহাঙ্গীর ছোট। তাঁর স্ত্রী ও দুই ছেলেমেয়ে আছে।
আর্থিক অনাটনে কলেজের পড়ালেখা শেষ করতে পারেননি জাহাঙ্গীর হোসেন। ২০০৮ সালে তিনি মালদ্বীপে যান। তবে সেখানে তিনি তেমন সুবিধা করতে পারেননি। ২০১১ সালের জুনের দিকে দেশে ফেরেন জাহাঙ্গীর। ইউরোপের কোনো একটি দেশে যাওয়ার চেষ্টা করেন তিনি; দালাল চক্রকে দেন প্রায় ছয় লাখ টাকা। কিন্তু দালাল চক্র তাঁকে ভারতের চেন্নাই শহরে নিয়ে ছেড়ে দেয়।
জাহাঙ্গীর হোসেন বলেন, ‘২০১১ সালের জুলাই মাসে চেন্নাই শহরে গিয়ে পৌঁছাই। উপায় না পেয়ে সেখানে মুরগির খামারে কাজ শুরু করি। বিভিন্ন জাতের বিদেশি মুরগি দেখে ভালো লেগে যায়। প্রায় এক বছর পর সেখান থেকে দেশে ফিরে আসি। সেখান থেকে উপহার হিসেবে দুই জোড়া বিদেশি চায়নার সিল্কি ও কলম্বিয়ার ব্রাহামা জাতের মুরগি পেয়েছিলাম। দেশে ফিরে কিছুদিন সেগুলো লালন–পালন করি। এরপর সিদ্ধান্ত নিই আর বিদেশে যাব না; দেশেই বিদেশি মুরগির খামার গড়ে তুলব।’
জাহাঙ্গীর হোসেন জানান, ছোটবেলা থেকে পশু-পাখির প্রতি আলাদা ভালো লাগা কাজ করে। ২০০৬ সালের শেষের দিকে যুব উন্নয়ন প্রশিক্ষণ কেন্দ্র থেকে মুরগি পালনের ওপর প্রশিক্ষণ নিয়েছিলেন। বিদেশি মুরগি পালনের ক্ষেত্রে সেই প্রশিক্ষণ অনেক কাজে লেগেছে।
রাজবাড়ী-কুষ্টিয়া আঞ্চলিক মহাসড়ক ঘেঁষে জাহাঙ্গীর হোসেনের বাড়ি। রোববার গিয়ে দেখা যায়, তাঁর বাড়িতে টিনশেডের একাধিক ঘর। প্রথম ঘরে ডিম থেকে বাচ্চা ফোটানের দুটি যন্ত্র। পাশে রয়েছে ময়ূর, বিদেশি হাঁসসহ অন্যান্য পাখি। অদূরে বড় একটি শেডে লোহার খাচাঁর ভেতর নানা রঙের বিদেশি মোরগ ও মুরগি। জাহাঙ্গীর হোসেন ওই শেডে ঘুরে ঘুরে তদারক করছেন। এই খামার দেখতে অনেকে আসছেন।
জাহাঙ্গীর হোসেন বলেন, ‘প্রথমে শখের বশে দুই জোড়া মুরগি পালন করি। সেগুলো ডিম দেওয়া শুরু করলে বাণিজ্যিকভাবে খামার তৈরির চিন্তা করি। ২০১২ সালে অনলাইনে এবং ঢাকায় বিভিন্ন খামারিদের পরামর্শ নিয়ে খামারের যাত্রা শুরু। দিনে দিনে মুরগির সংখ্যা বাড়াতে থাকেন। ২০১৬ সাল থেকে পুরোদমে বাণিজ্যিকভাবে উৎপাদন শুরু হয়। মুরগি পালনের জন্য প্রায় ৮ লাখ টাকা ব্যয়ে ছোট-বড় পাঁচটি শেড নির্মাণ করি। এখন ডিম থেকে বাচ্চা ফুটানোর জন্য ইনকিবিউটর মেশিনও আছে। খামার থেকে মুরগির বাচ্চা বিক্রি করছে। সব মিলে প্রায় ৩৫ লাখ টাকার বিনিয়োগ। প্রতিমাসে খামারে খরচ হয় প্রায় এক লাখ টাকা। এখন খরচ বাদে প্রতি মাসে ৫০–৬০ হাজার টাকা আয় হচ্ছে।’
এই খামারে রয়েছে ৭০–৭৫ প্রজাতির বিদেশি মোরগ–মুরগি। এর মধ্যে ভিয়েতনামের এক জোড়া দংতাওয়ের দাম প্রায় দেড় লাখ টাকা। আমেরিকার ব্রাহামা, সেব্রাইট গোল্ডেন, সিল্কি, সিলভার সেব্রাইট, বাফ সেব্রাইট, পলিস ক্যাপ, ক্রেস্টেড ও পলিস ক্যাপমের এক জোড়ার দাম প্রায় এক লাখ টাকা। আরও আছে তুরস্কের উইন্ডোট, মিলি, বেলজিয়াম বিয়ার্ড, কলম্বিয়ার ব্রাহামা, ল্যাভেন্ডার ব্রাহমা, এরা কনা, বার্বু ডিনেভার, অনাকাডুরি, কসমো ও সবচেয়ে ছোট মুরগি মালয়েশিয়ার সেরমা।
জাহাঙ্গীর হোসেন বলেন, এসব মুরগি সংগ্রহ করতে তিনি ভারত, নেপাল, ভুটান, ভিয়েতনাম ও ইন্দোনেশিয়ায় গেছেন। প্রতি জোড়া মুরগি সর্বোচ্চ দেড় লাখ টাকায় বিক্রি করছেন। এক বছর আগে খামারে যুক্ত হয়েছে ময়ূর, মেন্ডারিন হাঁস, কল্ডাক হাঁস, আমেরিকান উডডাক, কোকাটেল জাতের পাখি ও মালয় প্যাট্রিস। তাঁর খামার থেকে বাচ্চা নিয়ে বিভিন্ন এলাকায় অন্তত ২০টি খামার গড়ে উঠেছে।
ফরিদপুর থেকে বন্ধুদের সঙ্গে খামার দেখতে এসেছেন জারিন সুবহা। তিনি বলেন, ‘শুনেছিলাম, কালুখালীতে বিভিন্ন প্রজাতির বিদেশি মুরগি, ময়ূর, পাখির খামার গড়ে ওঠেছে। বন্ধুদের সঙ্গে এটি দেখতে এসেছি। আমার জানা মতে, এ ধরনের খামার এ অঞ্চলের কোথাও নেই।’
গোয়ালন্দ থেকে আসা খন্দকার মেহেদী হাসান নামের এক কলেজ শিক্ষার্থী বলেন, ‘বিভিন্ন মাধ্যম থেকে জানতে পারি, কালুখালীতে বিদেশি জাতের মুরগির খামার রয়েছে। পরে বন্ধুদের সঙ্গে দেখতে এসেছে। আমি বেশ অবাক হয়েছি। ভবিষ্যতে এ ধরনের একটি খামার করার ইচ্ছা আছে।’
কালুখালী উপজেলা প্রাণিসম্পদ কর্মকর্তা রফিকুল ইসলাম রতন বলেন, জাহাঙ্গীর হোসেন নানা দেশের মোরগ-মুরগি সংগ্রহ করে ব্যতিক্রমী খামার গড়েছেন। রাজবাড়ী জেলায় এ ধরনের খামার প্রথম। তাঁর উদ্যোগ অনেক প্রশংসনীয়। আমরা প্রাণিসম্পদ দপ্তর ও ভেটেরিনারি হাসপাতাল থেকে খামার নিয়মিত পরিদর্শন, রোগ প্রতিরোধে কখন কোন ভ্যাকসিন দিতে হবে পরামর্শ দেওয়াসহ প্রয়োজনীয় সেবা দিচ্ছি। এ ধরনের খামার আরও হলে বেকার সমস্যার সমাধান হবে। পাশাপাশি আর্থ–সামাজিক উন্নয়ন হবে।’

=== চার ধরনের নতুন নোট আসছে, নকশায় যুক্ত হবে জুলাই বিপ্লবের গ্রাফিতি ===
টাকার নকশা থেকে বঙ্গবন্ধু শেখ মুজিবুর রহমানের ছবি বাদ যাচ্ছে। তাঁর পরিবর্তে যুক্ত হতে যাচ্ছে জুলাই বিপ্লবের গ্রাফিতি। আপাতত ২০, ১০০, ৫০০ ও ১০০০ টাকার নোটের নকশা পরিবর্তনের সিদ্ধান্ত নিয়েছে সরকার। ইতিমধ্যে সরকারের পক্ষ থেকে এ বিষয়ে বাংলাদেশ ব্যাংককে চূড়ান্ত অনুমোদন দেওয়া হয়েছে। নতুন নোট ছাপানোর জন্য কার্যক্রম শুরু করেছে টাঁকশাল। সবকিছু ঠিক থাকলে আগামী ছয় মাসের মধ্যে বাজারে আসবে নতুন এসব নোট।
জানা গেছে, নতুন নোটে থাকবে না শেখ মুজিবুর রহমানের ছবি। এর পরিবর্তে যুক্ত হবে ধর্মীয় স্থাপনা, বাঙালি ঐতিহ্যসহ ‘জুলাই বিপ্লবের গ্রাফিতি’।
কেন্দ্রীয় ব্যাংক ও অর্থ মন্ত্রণালয়ের কর্মকর্তারা জানান, বর্তমান নকশা থেকে শেখ মুজিবুর রহমানের ছবি সরিয়ে নেওয়া হবে। প্রাথমিকভাবে চারটি নোটের নকশায় পরিবর্তন করা হচ্ছে। পরবর্তী সময়ে ধাপে ধাপে দেশের সব ধরনের ব্যাংক নোটের নকশা পরিবর্তন করা হবে। অবশ্য নকশা পরিবর্তন না হওয়ায় সরকার পরিবর্তনের পর থেকে বেশির ভাগ নোট ছাপানো বন্ধ রেখেছে টাঁকশাল।
জানা যায়, গত ২৯ সেপ্টেম্বর অর্থ মন্ত্রণালয়ের অর্থ বিভাগ নতুন নোটের বিস্তারিত নকশার প্রস্তাব জমা দিতে বাংলাদেশ ব্যাংককে চিঠি দেয়। তবে নতুন নোট ছাপানোর বিষয়ে মূল সুপারিশ করবে কেন্দ্রীয় ব্যাংকের মুদ্রা ও নকশা উপদেষ্টা কমিটি। এ কমিটিতে চিত্রশিল্পীরাও রয়েছেন। তাঁরা টাকার নকশা চূড়ান্ত করে সরকারের কাছে প্রস্তাব পাঠালে তা অনুমোদন দেওয়া হয়।
বাংলাদেশ ব্যাংকের মুখপাত্র ও নির্বাহী পরিচালক হুসনে আরা শিখা সাংবাদিকদের বলেন, ‘নতুন নকশায় টাকা ছাপার বিষয়ে সরকারের অনুমোদন পাওয়া গেছে। এখন বাকি প্রক্রিয়া সম্পন্ন করতে হবে। আশা করছি, আগামী ছয় মাসের মধ্যে বাজারে আসতে পারে নতুন নকশার টাকা।’
বাংলাদেশে মুদ্রা ছাপানোর কাজটি করে দ্য সিকিউরিটি প্রিন্টিং করপোরেশন (বাংলাদেশ) লিমিটেড, যা টাঁকশাল নামে পরিচিত। ১৯৭৬ সালে প্রতিষ্ঠা পেলেও ১৯৮৮ সালের জুনে এক টাকা ছাপানোর মধ্য দিয়ে এই প্রেসে নোট ছাপানো শুরু হয়। নোট ছাপানোর আগে তার নকশা অনুমোদন করে সরকার। চিত্রশিল্পীদের দিয়ে নোটের নকশা চূড়ান্ত করা হয়। নকশা চূড়ান্ত হলে আন্তর্জাতিক দরপত্রের মাধ্যমে কাগজ, কালি ও প্লেট তৈরি করা হয়। নকশা অনুযায়ী বিদেশ থেকে প্লেট তৈরি করে আনার পর ছাপার কাজটি করে টাঁকশাল। তবে ধাতব মুদ্রাগুলো বিদেশ থেকে আনা হয়।
টাঁকশালের এক কর্মকর্তা জানান, চলতি মাসেই টেন্ডার আহ্বান করা হবে। এ প্রক্রিয়া শেষ হলে ছাপার কাজ শুরু হবে। নতুন টাকা আগামী জুনের আগেই বাজারে আসবে।
বর্তমানে ১, ২, ৫, ১০, ২০, ৫০, ১০০, ২০০, ৫০০ ও ১০০০ টাকার ১০টি কাগুজে নোট বাজারে রয়েছে। এর মধ্যে ২ টাকা থেকে শুরু করে ১০০০ টাকা পর্যন্ত সব কাগুজে নোটে শেখ মুজিবুর রহমানের ছবি আছে। কোনো কোনো নোটের দুই পাশে শেখ মুজিবের ছবি রয়েছে। এ ছাড়া ধাতব মুদ্রা গুলোতেও তার ছবি আছে।
বাংলাদেশ ব্যাংকের বার্ষিক প্রতিবেদন অনুযায়ী, সবশেষ ২০২২-২৩ অর্থবছরে ৩৮ হাজার ৪০০ কোটি টাকা খরচ হয়েছে নতুন নোট ছাপতে। তার আগের অর্থবছরে খরচ ছিল ৩৭ হাজার ৪০০ কোটি টাকা। আর ২০২০-২১ অর্থবছরে ৩৪ হাজার কোটি টাকা খরচ হয়েছিল। সবশেষ নতুন নকশায় ২০০ টাকার নোট চালু হয় ২০২০ সালে।

=== বাংলাদেশি ‘দরদ’ নিয়ে পাকিস্তানে আসলে কী হয়েছে ===
দেশে ও দেশের বাইরের প্রেক্ষাগৃহে এখনো প্রদর্শিত হচ্ছে শাকিব খানের ‘দরদ’। এর মধ্যে জানা যায়, ছবিটি পাকিস্তানেও মুক্তি পেতে যাচ্ছে। কিন্তু হঠাৎ করে গতকাল মঙ্গলবার শোনা যায়, আপাতত পাকিস্তানে মুক্তি পাচ্ছে না ‘দরদ’।
কারণ হিসেবে জানা গেছে, পাকিস্তানি একটি পরিবেশক প্রতিষ্ঠানের কর্তাব্যক্তিরা ছবিটির প্রিভিউ কপি দেখার পর দেশটিতে ছবিটি প্রদর্শনের সিদ্ধান্ত থেকে সরে আসেন। পরিচালক অনন্য মামুন জানান, অন্য পরিবেশকের মাধ্যমে শিগগিরই ছবিটি সেই দেশে মুক্তি পাবে।
‘দরদ’ বাংলাদেশে মুক্তির তিন সপ্তাহ পার হতে চলেছে। পাকিস্তানে ছবিটির প্রদর্শনের উদ্যোগের সঙ্গে সংশ্লিষ্ট বাংলাদেশের একজন প্রতিনিধি আজ বুধবার সকালে প্রথম আলোকে বলেন, ‘বাংলাদেশে মুক্তির পর “দরদ” পাকিস্তানে মুক্তির জন্য উদ্যোগ নেওয়া হয়। এরপর দেশটির পরিবেশক প্রতিষ্ঠানের সঙ্গে যোগাযোগ করা হলে তারা আমাদের ট্রেলার এবং গান পাঠাতে অনুরোধ করে। তারপর ছবিটির একটি প্রিভিউ কপিও পাঠাতে বলে। আমরা তাদের কথামতো প্রিভিউ কপি পাঠাই। সেই পরিবেশক প্রতিষ্ঠান ছবিটি দেখার পর আমাদের জানায়, পাকিস্তানি দর্শকেরা যে ধরনের ছবি দেখতে চান, এই ছবি আমাদের সেই লক্ষ্য পূরণ করতে পারবে না। তবে আমরা বাংলাদেশের ছবি চালাতে চাই।’
এদিকে আজ সকালে কথা হয় ‘দরদ’ ছবির পরিচালক অনন্য মামুনের সঙ্গেও। তিনি প্রথম আলোকে বলেন, ‘আমার পরিচিত একজন “দরদ” ছবিটির প্রিভিউ কপি নিয়ে পাকিস্তানি একটি পরিবেশক প্রতিষ্ঠানের সঙ্গে যোগাযোগ করেন। তিনি আমার কাছের একজন বলে তাঁকে আমি সেই প্রিভিউ কপি দিই। বলি, চেষ্টা করে দেখেন। এরপর পাকিস্তানের পরিবেশক প্রতিষ্ঠান ছবিটি আদৌ দেখেছে কি না, তা আমি কিন্তু জানি না।’
ক্ষোভের সঙ্গে অনন্য মামুন বলেন, ‘আজব এক চলচ্চিত্রশিল্পে আছি, যেখানে পরিবেশক প্রতিষ্ঠান আর প্রিভিউ কমিটিকে একসঙ্গে মিলিয়ে ফেলে! পাকিস্তানি একজন পরিবেশক তাঁর এজেন্টকে বললেন, “আমরা সিনেমাটি এত টাকা দিয়ে কিনে রিলিজ করতে পারব না।” অথচ খবর প্রকাশ হলো, পাকিস্তানের প্রিভিউ কমিটি “দরদ” বাতিল করেছে! এতটুকু জ্ঞান তো থাকতে হবে, পরিবেশকের সঙ্গে ব্যবসায়িক চুক্তি না হওয়ার মানে এই নয় যে সেই দেশে সিনেমাটি মুক্তি পাচ্ছে না। সবাইকে বলতে চাই, অন্য পরিবেশকের মাধ্যমে পাকিস্তানে মুক্তি পাচ্ছে “দরদ”।’
‘দরদ’ ছবির গল্প আবর্তিত হয়েছে শাকিব খানকে ঘিরে। এই ছবিতে তিনি দুলু মিয়া চরিত্রে অভিনয় করেছেন। শাকিব খানের বিপরীতে অভিনয় করেছেন বলিউডের সোনাল চৌহান, এই ছবিতে তাঁর অভিনীত চরিত্রের নাম ফাতেমা।
পাকিস্তানেও বাংলাদেশের সিনেমার বাজার তৈরি হয়েছে। গত ঈদে বাংলাদেশের ‘মোনা: জ্বীন-২’ মুক্তি পায়। এরপর ‘তুফান’ মুক্তি পায়।
সাইকো থ্রিলার গল্পের সিনেমা ‘দরদ’। শাকিব খান ও সোনাল চৌহান ছাড়া ছবির অন্য চরিত্রে অভিনয় করেছেন এলিনা শাম্মী, রাহুল দেব, পায়েল সরকার প্রমুখ। ছবিটির প্রযোজক পশ্চিমবঙ্গের এসকে মুভিজ, বাংলাদেশের অ্যাকশন কাট এন্টারটেইনমেন্ট এবং মুম্বাইয়ের ওয়ান ওয়ার্ল্ড মুভিজ।

=== সিজারিয়ান শিশুরা কি বেশি বুদ্ধিমান হয়? ===
স্বাভাবিক প্রসব একটি স্বতঃস্ফূর্ত প্রক্রিয়া। তবে এর জন্য মাকে যেমন সুস্থ থাকতে হয়, তেমনি গর্ভস্থ সন্তানকেও হতে হয় সুস্থ-সবল। সিজারিয়ান সেকশনের মাধ্যমে যেসব শিশুর জন্ম হয়, তাদের স্বাভাবিক প্রসবের ধাপগুলো পেরোতে হয় না বলে কেউ কেউ ধারণা করেন, এসব শিশুর জন্মের সময় মাথায় আঘাত পাওয়ার ঝুঁকি কম থাকে। আর সে কারণেই হয়তো এই শিশুরা অন্যদের চেয়ে একটু বেশি বুদ্ধিমান হয়।আদতেই কি বিষয়টা ঠিক? চিকিৎসাবিজ্ঞান কী বলে?ঢাকা মেডিকেল কলেজ ও হাসপাতালের শিশু বিভাগের কনসালট্যান্ট ডা. তাসনুভা খান বলেন, ‘একটি শিশু ঠিক কতটা বুদ্ধিমান হবে, অনেকগুলো বিষয়ের ওপর তা নির্ভর করে। গর্ভাবস্থায় মা সঠিক মাত্রায় আয়োডিন পেয়েছেন কি না, জন্মের পর শিশু তার প্রয়োজনীয় সব পুষ্টি উপাদান পাচ্ছে কি না, এই বিষয়গুলো গুরুত্বপূর্ণ। পুষ্টি উপাদানের অভাবে শিশুর বুদ্ধি কম হতে পারে। তা ছাড়া জিনগত কিছু সমস্যা এবং কিছু শারীরিক অসুস্থতার কারণেও শিশুর বুদ্ধি স্বাভাবিকের চেয়ে কম হতে পারে। শিশুর জন্ম স্বাভাবিক প্রসবের মাধ্যমে হয়েছে, নাকি সিজারিয়ান সেকশনে, তার সঙ্গে আসলে তার বুদ্ধিমত্তার কোনো সম্পর্ক নেই।’
মায়ের গর্ভ থেকে একটি শিশু স্বাভাবিক প্রসবের মাধ্যমে পৃথিবীতে আসবে, নাকি এ জন্য বাইরের কোনো সহযোগিতা তার প্রয়োজন হবে, সেই সিদ্ধান্ত নেবেন স্ত্রীরোগ ও প্রসূতিবিদ্যায় পারদর্শী বিশেষজ্ঞ চিকিৎসক। আধুনিক চিকিৎসাবিজ্ঞানের তত্ত্ব অনুযায়ী প্রাকৃতিক নিয়মে, অর্থাৎ স্বাভাবিক প্রক্রিয়ায় প্রসবের জন্যই মায়েদের উৎসাহিত করা হয়। এতে প্রসব–পরবর্তী জটিলতার ঝুঁকি অনেক কম থাকে। স্বাভাবিক প্রসব হলে অস্ত্রোপচার-পরবর্তী দীর্ঘমেয়াদি ব্যথা-বেদনাও থাকে না, ফলে প্রসূতি নারী দ্রুততম সময়ে স্বাভাবিক জীবনে ফিরতে পারেন। সন্তানের দেখভাল করার কাজটাও তাঁর জন্য তুলনামূলক সহজ হয়।
তবে প্রসবের সময় মা ও সন্তানের শারীরিক পরিস্থিতি কেমন আছে, আগে সন্তান জন্মের সময় মায়ের বিশেষ কোনো জটিলতার ইতিহাস রয়েছে কি না—এমন অনেক বিষয় বিবেচনা করেই কোনো কোনো ক্ষেত্রে অস্ত্রোপচারের সিদ্ধান্ত নেওয়া হয়। এমনকি আগে থেকে কোনো ঝুঁকি না থাকলেও কখনো কখনো জীবন বাঁচাতে জরুরি ভিত্তিতেও সিজারিয়ান সেকশন করানোর প্রয়োজন পড়ে। অর্থাৎ, মা কিংবা শিশুর অবস্থা বুঝে সিজারিয়ান সেকশনকে একটি সহায়ক পদ্ধতি হিসেবেই বিবেচনা করা হয়ে থাকে। তবে এটি কোনোভাবেই স্বাভাবিক প্রসবের বিকল্প নয়। আর এর সঙ্গে শিশুর বুদ্ধিমত্তারও কোনো সম্পর্ক নেই। স্বাভাবিক বুদ্ধিবৃত্তিক বিকাশের জন্য শিশুর থাইরয়েড হরমোনের মাত্রা ঠিক থাকা প্রয়োজন। তাই জন্মের পাঁচ থেকে সাত দিনের মধ্যে থাইরয়েড হরমোন পরীক্ষা করিয়ে নেওয়া ভালো। নবজাতকের থাইরয়েড হরমোনের তারতম্য থাকলে দ্রুততম সময় প্রয়োজনীয় ব্যবস্থা নেওয়া উচিত।

=== পুত্র সন্তানের বাবা হলেন মোস্তাফিজ ===
পারিবারিক কারণে ওয়েস্ট ইন্ডিজের বিপক্ষে ওয়ানডে সিরিজ থেকে ছুটি নিয়েছিলেন মোস্তাফিজুর রহমান। সেই ‘পারিবারিক কারণ’টা কী, জানা গেল আজ। সামাজিক যোগাযোগমাধ্যমে বাংলাদেশের এই পেসার জানিয়েছেন, পুত্র সন্তানের বাবা হয়েছেন তিনি।
নিজের ভেরিফায়েড ফেসবুক ও এক্সে মোস্তাফিজ লিখেছেন, ‘আলহামদুলিল্লাহ! আল্লাহর রহমতে আজ আমাদের ঘরে আশীর্বাদ হয়ে একটি পুত্র সন্তান এসেছে। বাচ্চা ও মা দুজনেই সুস্থ আছে। ওদের জন্য প্রার্থনা করবেন।’
২০১৯ সালে নিজের মেজ মামার কন্যা সামিয়া পারভীন শিমুকেবিয়ে করেনকাটার মাস্টার হিসেবে খ্যাত মোস্তাফিজ। এই দম্পতির এটাই প্রথম সন্তান।
গত মাসে আফগানিস্তানের বিপক্ষে ওয়ানডে সিরিজে জাতীয় দলের হয়ে সর্বশেষ খেলেছেন ২৯ বছর বয়সী এই পেসার। তিন ম্যাচে নিয়েছেন ৮ উইকেট। নাম দিয়েছিলেন সম্প্রতি হয়ে যাওয়া আইপিএল নিলামেও। তবে গত মৌসুমে চেন্নাই সুপার কিংসের হয়ে আইপিএল খেলা মোস্তাফিজকে এবার কোনো দল নিলামে কেনেনি।

=== নব্বইয়ের দশকে জন্ম? তাহলে শরীরের এই পরীক্ষা করার সময় হয়েছে আপনার ===
বয়স ৪০ পেরোনোর পর ডাক্তারের কাছে গিয়ে ‘লিপিড প্রোফাইল’–এর নাম শোনেননি, এমন মানুষ পাওয়া কঠিন। ৪০ পেরোনোর পর ‘সাধারণ’ কিছু পরীক্ষা-নিরীক্ষারই অংশ এই লিপিড প্রোফাইল টেস্ট। তবে আজকাল বয়স ৩০ হলেই এই পরীক্ষার বিষয়ে জোর দিচ্ছেন চিকিৎসকেরা। নব্বইয়ের দশকের শুরুর দিকে যাঁদের জন্ম, এখন তাঁদের সচেতন হওয়া জরুরি। অনেকেরই ত্রিশের পর এই পরীক্ষা করানো লাগছে। ‘লিপিড প্রোফাইল’ পরীক্ষার মাধ্যমে রক্তের কোলেস্টেরলসহ বিভিন্ন চর্বির মাত্রা নির্ণয় করা হয়, যা একজন মানুষকে সুস্থ রাখতে জরুরি।
কোলেস্টেরল আমাদের রক্তের একটি চটচটে ও মোমের মতো পদার্থ, যা আদতে একধরনের চর্বি। দেহকোষের গঠন, হরমোন ও ভিটামিন তৈরিতে কোলেস্টেরল প্রয়োজন। কোষের কার্যকারিতার জন্য প্রয়োজনীয় শক্তিও আসে কোলেস্টেরল থেকে। অর্থাৎ স্বাভাবিক মাত্রার কোলেস্টেরল আমাদের শরীর ও শারীরবৃত্তীয় কাজের জন্য প্রয়োজনীয়। কিন্তু মাত্রাতিরিক্ত কোলেস্টেরল শরীরের সবচেয়ে খারাপ উপাদানগুলোর একটি।
কোলেস্টেরল যেহেতু মোমজাতীয় পদার্থ, তাই রক্তে এর পরিমাণ বেশি হলে রক্তনালির ভেতরের অংশে তা জমাট বাঁধতে শুরু করে। তখন রক্তনালির স্বাভাবিক পরিধি কমে গিয়ে রক্ত চলাচলে বাধা সৃষ্টি হয়। এমনকি কখনো কখনো রক্ত চলাচল একেবারে বন্ধও হয়ে যায়। রক্তনালির ভেতর এমন নানা ধরনের পরিবর্তনের কারণে উচ্চ রক্তচাপ হতে পারে। হৃৎপিণ্ডের রক্তনালিতে চর্বি জমে হতে পারে হৃদ্‌রোগ এবং মস্তিষ্কের রক্তনালিতে চর্বি জমে হতে পারে স্ট্রোক। বহু রোগীর এমন মারাত্মক সমস্যার মূলে থাকে রক্তের কোলেস্টেরলের উচ্চ মাত্রা।
অনিয়ন্ত্রিত জীবনযাপনের কারণে ৩০ বছর বয়স পেরোনোর পরই কোলেস্টেরলের মাত্রা বাড়ার ঝুঁকি সৃষ্টি হচ্ছে। কম বয়সেই দীর্ঘমেয়াদি নানা রোগের ঝুঁকি বাড়ছে। স্বাস্থ্যকর খাবার না খাওয়া, অতিরিক্ত পরিমাণে তেল–চর্বিজাতীয় খাবার খাওয়া, শরীরচর্চায় ঢিলেমি, অতিরিক্ত মানসিক চাপ, অনিয়মিত ঘুম, রাত জাগার অভ্যাস ও ধূমপান বা মদ্যপানের মতো অভ্যাসের কারণে কোলেস্টেরল বাড়তে পারে। স্টেরয়েডসহ কিছু ওষুধ সেবনেও বাড়তে পারে কোলেস্টেরলের মাত্রা।
প্রতিকারের উপায়
১. স্বাস্থ্যকর খাদ্যাভ্যাস গড়ে তোলা জরুরি। লাল মাংস, অতিরিক্ত তেল-চর্বি জাতীয় খাবার, চিনিযুক্ত খাবার ও পানীয় এড়িয়ে যেতে হবে। প্রচুর শাকসবজি ও ফলমূল খেতে হবে। মাছ ও মাছের তেল খেতে পারেন।
২. রোজ অন্তত ৩০ মিনিট শরীরচর্চা বা নিদেনপক্ষে হাঁটার অভ্যাস করুন।
৪. রাতে অন্তত সাত ঘণ্টা ঘুমান।
৫. ধূমপান ও মদ্যপান থেকে অবশ্যই বিরত থাকুন।

=== রাহুল–প্রিয়াঙ্কাকে সম্ভলে যেতে দিল না উত্তর প্রদেশ পুলিশ ===
ভারতের লোকসভার বিরোধী নেতা রাহুল গান্ধী ও কংগ্রেস সদস্য প্রিয়াঙ্কা গান্ধী ভদেরাকে উত্তর প্রদেশের সম্ভলে যেতে দিল না রাজ্যের পুলিশ। আজ বুধবার সকালে যাত্রা করলেও দিল্লি–উত্তর প্রদেশের গাজীপুর সীমান্তে আটকে দেওয়া হলো তাঁদের গাড়িবহর।
রাজ্য পুলিশের বক্তব্য, আইনশৃঙ্খলা পরিস্থিতির স্বার্থেই এই সতর্কতা। সম্ভলের জামা মসজিদে জরিপ করা নিয়ে সংঘর্ষ ও পুলিশের গুলিতে গত ২৪ নভেম্বর পাঁচজন নিহত হন। তারপর থেকে সেখানে বাইরের কোনো রাজনীতিক নেতাকে যেতে দেওয়া হচ্ছে না।
রাহুল–প্রিয়াঙ্কার গাড়ি বহর আটকে দেওয়ার ফলে আজ বুধবার দিনভর দিল্লি–মিরাট এক্সপ্রেসওয়ে অচল হয়ে পড়ে। দেখা দেয় ব্যাপক যানজট। সীমান্তে কয়েক ঘণ্টা অপেক্ষার পর কংগ্রেস নেতারা দিল্লি ফিরে যাওয়ার সিদ্ধান্ত নেন।
উত্তর প্রদেশের সম্ভলে জামা মসজিদের তলায় হিন্দু মন্দির আছে দাবি জানিয়ে নিম্ন আদালতে এক আবেদন জমা পড়েছিল। আবেদনের আরজি, মসজিদে জরিপ করা হলেই দাবির সত্যতা নিরুপণ করা সম্ভব হবে। আবেদন গ্রহণ করে নিম্ন আদালত জরিপের নির্দেশ দিলে স্থানীয় জনতার সঙ্গে পুলিশের সংঘর্ষ বাধে। তাতে মারা যান পাঁচজন। সেই থেকে সেখানে উত্তেজনা রয়েছে।
হিংসা ছড়ানোর অভিযোগে সম্ভল থেকে নির্বাচিত সমাজবাদী পার্টির (এসপি) লোকসভা সদস্য জিয়া উর রহমান ও সেই দলের স্থানীয় বিধায়ক সোহেল ইকবালসহ বেশ কয়েকজনকে গ্রেপ্তার করেছে পুলিশ। ওই ঘটনার পর নিহত ব্যক্তিদের পরিবারের সঙ্গে দেখা করতে যেতে চেয়েছিলেন এসপি নেতা ও রাজ্যের সাবেক মুখ্যমন্ত্রী অখিলেশ যাদব। কিন্তু পুলিশ ও প্রশাসন তাঁকে যেতে দেননি। আজ বুধবার রাহুল–প্রিয়াঙ্কাকেও দিল না।
পুলিশ পথ রোধ করার পর রাহুল অনুরোধ করেছিলেন, কংগ্রেসের ৪/৫ জনের একটি প্রতিনিধিদলকে নিহতদের পরিবারের কাছে যেতে দেওয়া হোক। পুলিশ রাজি হয়নি। রাহুল একা যাওয়ার অনুমতিও চান। বলেন, বিরোধী নেতা হওয়ায় এটা তাঁর দায়িত্ব ও কর্তব্য। পুলিশ তাতেও রাজি নয়। পুলিশ জানায়, আইনশৃঙ্খলা রক্ষার স্বার্থে ওই অনুমতি দেওয়া যাবে না। ৩১ ডিসেম্বর পর্যন্ত সেখানে বিভিন্ন ধরনের নিষেধাজ্ঞা জারি করা রয়েছে।
দিল্লি থেকে রাহুল ও প্রিয়াঙ্কার সঙ্গে সম্ভল রওনা হয়েছিলেন উত্তর প্রদেশের পাঁচ কংগ্রেস দলীয় সংসদ সদস্যও। তাঁদের আটকাতে অনুরোধ জানিয়েছিলেন জেলা শাসক রাজেন্দ্র পেনসিয়া। দিল্লির কাছের গৌতম বুদ্ধ নগর ও গাজিয়াবাদের পুলিশকে অনুরোধ করেছিলেন, কংগ্রেস নেতারা যাতে উত্তর প্রদেশে ঢুকতে না পারেন। একই অনুরোধ জানানো হয়েছিল আমরোহা ও বুলন্দশহর পুলিশকেও।
উত্তর প্রদেশ পুলিশের এই আচরণের বিরোধিতা করে কংগ্রেস সরব হয়েছে। কংগ্রেস নেতা কে সি বেনুগোপাল ‘এক্স’ হ্যান্ডেলে বলেন, শাসক দল ঘৃণার বাতাবরণ সৃষ্টি করেছে। কংগ্রেস ভালোবাসার বাতাস ছড়িয়ে দিতে চায়। পীড়িতদের পাশে দাঁড়ানোটাই মানবিকতা।
সমাজবাদী পার্টির নেতা অখিলেশ যাদব বলেন, রাজনৈতিক দলের নেতাদের সম্ভল যেতে দেওয়া উচিত। তাতে পরিস্থিতির উন্নতি হবে। মানুষ ভরসা পাবে। অখিলেশ আগেই বলেছিলেন, সম্ভলে যা কিছু হয়েছে, তা রাজ্য সরকারের জন্য। তারাই মূল অপরাধী।

=== পুরান ঢাকার ভাড়া বাসায় ব্যবসায়ীর হাত-পা-মুখ বাঁধা লাশ ===
রাজধানীর পুরান ঢাকার চকবাজার থানার পোস্তা এলাকার ভাড়া বাসা থেকে নজরুল ইসলাম (৫২) নামের এক ব্যবসায়ীর হাত-পা–মুখ বাঁধা লাশ উদ্ধার করেছে পুলিশ।
গতকাল মঙ্গলবার দিবাগত রাত সাড়ে তিনটার দিকে লাশটি উদ্ধার করা হয়। চকবাজার থানা-পুলিশ প্রথম আলোকে এ তথ্য নিশ্চিত করেছে।
নজরুল পোস্তা এলাকার একটি ভবনের পঞ্চম তলায় স্ত্রী, দুই ছেলে ও এক মেয়েকে নিয়ে ভাড়ায় থাকতেন। পুরান ঢাকার লালবাগের আলী নগর এলাকায় তাঁর ‘নজরুল ইঞ্জিনিয়ারিং ওয়ার্কশপ’ নামের একটি কারখানা আছে। তাঁর বাড়ি নরসিংদীর বেলাব উপজেলায়, বাবার নাম শামছুল হক।
চকবাজার থানার উপপরিদর্শক জিল্লুর রহমান আজ বুধবার প্রথম আলোকে বলেন, খবর পেয়ে তাঁরা বাসাটিতে যান। বাসার একটি কক্ষ থেকে হাত-পা–মুখ বাঁধা অবস্থায় তাঁর লাশটি উদ্ধার করা হয়। ময়নাতদন্তের জন্য তাঁর লাশ আজ সকালে ঢাকা মেডিকেল কলেজের মর্গে পাঠানো হয়।
নিহত নজরুল ইসলামের ছোট ভাই তৌহিদুল ইসলাম প্রথম আলোকে বলেন, গত শুক্রবার নজরুলের স্ত্রী সন্তানদের নিয়ে নরসিংদীতে বেড়াতে যান। পোস্তার বাসায় নজরুল একাই ছিলেন। গত সোমবার রাত থেকে তাঁকে ফোনে পাওয়া যাচ্ছিল না। তাঁকে না পেয়ে গতকাল রাতে তাঁর কলেজপড়ুয়া ছেলে সুমিত ঢাকায় চলে আসে। সুমিত তাড়াহুড়া করে বাসায় গিয়ে বাহির থেকে তালা খুলে তাঁর (নজরুলের) জাতীয় পরিচয়পত্র (এনআইডি) নিয়ে আসে। পরে সাধারণ ডায়েরি (জিডি) করতে তারা লালবাগ ও চকবাজার থানায় যায়। কিন্তু কোনো থানা জিডি নেয়নি। দিবাগত রাত দেড়টার দিকে পোস্তার বাসায় যায় সুমিত। সুমিতের সঙ্গে তার এক বন্ধুও ছিল। সুমিত বাসার ভেতরে ঢুকে দেখতে পায়, তার বাবার লাশ একটি কক্ষে পড়ে আছে, হাত-পা লুঙ্গি দিয়ে বাঁধা। তাঁর মুখও বাঁধা ছিল। কক্ষগুলোর মালামাল লন্ডভন্ড। পরে আশপাশের ফ্ল্যাটের বাসিন্দাদের সহযোগিতায় সুমিত চকবাজার থানায় ফোন করে। পুলিশ এসে নজরুলের লাশ উদ্ধার করে।
তৌহিদুল বলেন, বাড়ির দারোয়ান তাঁর ভাইয়ের সম্পর্কে ঠিকমতো কোনো তথ্য দিতে পারেননি। তিনি তাঁদের বলেছেন, নজরুলের ব্যবসায়িক মালামাল সন্ত্রাসীরা গাজীপুরে আটকে রেখেছে বলে তাঁর (নজরুল) কাছ থেকে শুনেছেন। তাই নজরুল সেখানে গিয়েছিলেন। কিন্তু এমনটা হলে নজরুলের ওয়ার্কশপের ব্যবস্থাপক অবশ্যই জানতেন। কিন্তু ব্যবস্থাপক বলেছেন, নজরুল সোমবার রাতে ওয়ার্কশপ থেকে বের হন। তারপর তাঁর সঙ্গে আর যোগাযোগ হয়নি। তাই আসলে কী ঘটেছে, তা তাঁরা বুঝতে পারছেন না।
তৌহিদুল আরও বলেন, বাসায় একটি স্যুটকেসে তাঁর ভাবির ৪০ হাজার টাকা ছিল। সেটি কেটে টাকা নিয়ে যাওয়া হয়েছে। এ ছাড়া বাসায় থাকা দুটি মুঠোফোন পাওয়া যায়নি। ধারণা করা হচ্ছে, সেগুলো নিয়ে গেছে হত্যাকারীরা।

=== জুলাই অভ্যুত্থানকে জঙ্গি, হিন্দুবিরোধীদের ক্ষমতা গ্রহণ হিসেবে দেখানোর চেষ্টা করেছে ভারত: উপদেষ্টা মাহফুজ ===
বাংলাদেশে সংঘটিত জুলাই অভ্যুত্থান এবং গণতন্ত্রের জন্য এদেশে ছাত্র–জনতার সংগ্রামকে দ্ব্যর্থহীন চিত্তে ভারতের স্বীকৃতি দেওয়া উচিত বলে মন্তব্য করেন অন্তর্বর্তী সরকারের উপদেষ্টা মাহফুজ আলম। সেই সঙ্গে তিনি বলেছেন, ‘ভারত জুলাই অভ্যুত্থানকে জঙ্গি, হিন্দুবিরোধী ও ইসলামপন্থীদের ক্ষমতা গ্রহণ হিসেবে চিত্রিত করার চেষ্টা করেছে।’
সামাজিক যোগাযোগমাধ্যম ফেসবুকে আজ বুধবার নিজ ভেরিফায়েড পেজে দেওয়া একটি পোস্টে মাহফুজ আলম এসব মন্তব্য করেন। ইংরেজিতে লেখা তাঁর পোস্টটি অনুবাদ করে পাঠকদের জন্য তুলে ধরা হলো:
ভারত ও বাংলাদেশের সঙ্গে তার সম্পর্ক বিষয়ে
বাংলাদেশে জুলাই অভ্যুত্থান এবং গণতন্ত্রের জন্য এদেশে ছাত্র-জনতার সংগ্রামকে দ্ব্যর্থহীন চিত্তে ভারতের স্বীকৃতি দেওয়া উচিত। এটি দিয়েই শুরু (নতুন সম্পর্কের) করতে হবে। জুলাই অভ্যুত্থানকে এড়িয়ে নতুন বাংলাদেশের ভিত (রচনা করা হলে) দুই দেশের সম্পর্কের জন্যই ক্ষতিকর হবে।
এ বাংলায় ইন্দোফিলস (ভারতপ্রেমী) বা ভারতের মিত্ররা ভাবছেন, সবকিছু স্বাভাবিক হয়ে যাবে এবং জুলাই অভ্যুত্থান ও ফ্যাসিস্টের (ক্ষমতাচ্যুত শেখ হাসিনা) নৃশংসতা এড়িয়ে গেলে তাদের কিছুই হবে না। এটি একটি ভুল ধারণা। জনগণ সবকিছু দেখছে!
ভারতীয় কর্তৃপক্ষ জুলাই অভ্যুত্থানকে জঙ্গি, হিন্দুবিরোধী ও ইসলামপন্থীদের ক্ষমতা গ্রহণের মতো কিছু একটা দেখানোর চেষ্টা করেছে। কিন্তু তাদের প্রোপাগান্ডা (অপপ্রচার) ও উসকানি ব্যর্থ হচ্ছে।
প্রায় দীর্ঘ দুই দশক পর কোনো সংশয় ছাড়াই গণতান্ত্রিক অধিকার উপভোগ করছে বাংলাদেশের জনগণ! সত্য উদ্‌ঘাটিত হয়েছে...মিথ্যা অপসারিত হবে। চিরতরে!
ভারতের পঁচাত্তর–পরবর্তী আখ্যান পরিবর্তন ও নতুন বাংলাদেশের বাস্তবতা উপলব্ধি করা উচিত। এটা পঁচাত্তর–পরবর্তী পরিস্থিতি নয়। জুলাই অভ্যুত্থান ছিল একটি গণতান্ত্রিক, প্রজন্মগত ও দায়িত্বশীল সংগ্রাম আর এ সংগ্রাম দীর্ঘদিন ধরে চলবে।
বাংলাদেশের মানুষ আগের মতো নয়; তারা এখন ঐক্যবদ্ধ ও গৌরবান্বিত। তারা আমৃত্যু নিজেদের মর্যাদার জন্য লড়াই করবে।
দিল্লি না ঢাকা—ঢাকা, ঢাকা!
স্বদেশ না শাহাদাত!
বাংলাদেশকে একক অঙ্গের মতো ঐক্যবদ্ধ করতে এ দেশের প্রতিটি কোণে এসব স্লোগান প্রতিধ্বনিত হচ্ছে। এ ঐক্যবদ্ধ, মর্যাদাপূর্ণ ও গণতান্ত্রিক বাংলাদেশকে তার শত্রু বানানো ভারতের উচিত হবে না।
একাত্তর–পরবর্তী সময়ে রাষ্ট্র হিসেবে আমরা ব্যর্থ হয়েছিলাম, কিন্তু এবার নয়!
আল্লাহ ভরসা!

=== ভারত ‘তুমি রিয়েলিটি মাইন্যে ন্যাও’ ===
‘অধীনতা’ আর ‘মিত্রতা’ একসঙ্গে যায় না। সমান মর্যাদার দুজনের মধ্যে বন্ধুত্ব হয়, মিত্রতা হয়; ‘অধীনতামূলক মিত্রতা’ হয় না।
তবে এই ‘অধীনতামূলক মিত্রতা’র নজির নেই, এমন নয়। এর ঐতিহাসিক নজির আছে।
ইস্ট ইন্ডিয়া কোম্পানির হয়ে ১৭৯৮ সালে ভারতবর্ষের বড় লাট লর্ড ওয়েলেসলি ‘অধীনতামূলক মিত্রতা’ নামের নীতিটি আমদানি করেছিলেন।
এই নীতির আলোকে কোম্পানির সঙ্গে এই অঞ্চলের নবাব ও নিজামরা চুক্তি করে ইংরেজদের ‘মিত্র’ হয়েছিলেন। সেই চুক্তি ছিল কার্যত গোলাম ও মনিবের চুক্তি।
সেই চুক্তিতে বলা ছিল, ব্রিটিশরা ‘মিত্রদের’ (নবাব ও নিজামদের) রাজ্যগুলোর ভেতরকার বিদ্রোহ আর বাইরের আক্রমণ থেকে সুরক্ষা দেবে।
বিনিময়ে মিত্ররা তাঁদের ভূখণ্ডে ব্রিটিশ সেনাদের রক্ষণাবেক্ষণের জন্য সব ধরনের সংস্থান সরবরাহ করবেন।
চুক্তিতে বলা ছিল, মিত্ররা নিজেদের মনমতো কিছু করতে পারবেন না। প্রশাসন চালানোর বিষয়ে বা যেকোনো গুরুত্বপূর্ণ সিদ্ধান্ত নেওয়ার বিষয়ে তাঁদের ব্রিটিশরাজের পরামর্শ নিতে হবে, তাদের গাইডলাইন মেনে চলতে হবে।
অন্যান্য শাসক বা অন্য কোনো বিদেশি শক্তির সঙ্গে চুক্তি করতে হলে মিত্রদের ব্রিটিশদের অনুমতি নিতে হবে।
চুক্তিতে লেখা ছিল, ব্রিটিশরা মিত্রদের ভূখণ্ডের অভ্যন্তরীণ বিষয়ে সরাসরি হস্তক্ষেপ করবে না।
তবে যেটা লেখা ছিল না, তা হলো সরাসরি হস্তক্ষেপ না করলেও ব্রিটিশদের স্বার্থের সঙ্গে সংঘাত হয়, এমন কিছু করলেই ব্রিটিশরাজ তাঁদের বিরুদ্ধে কঠোর ব্যবস্থা নেবে।
ভারত আর বাংলাদেশ দুই অকৃত্রিম বন্ধুদেশ; তাদের মধ্যে ঐতিহাসিক মিত্রতা আছে—এ কথা আমরা শুনে আসছি, পড়ে আসছি।
কিন্তু ছাত্র-জনতার অভ্যুত্থানে ৫ আগস্ট আওয়ামী সরকারের পতনের পর থেকে এখন পর্যন্ত বাংলাদেশের অভ্যন্তরীণ বিষয় নিয়ে ভারতের গণমাধ্যম থেকে শুরু করে দেশটির দায়িত্বশীল নেতাদের যে প্রতিক্রিয়া দেখা যাচ্ছে, তাতে প্রশ্ন উঠছে, এই দুই দেশের মধ্যে কি আসলেই মিত্রতা ছিল?
যদি থাকে, তাহলে সেই মিত্রতা কি রাষ্ট্রের সঙ্গে রাষ্ট্রের মিত্রতা ছিল, নাকি হিন্দুত্ববাদী দল বিজেপিশাসিত ভারত রাষ্ট্রের সঙ্গে বাংলাদেশ নামক রাষ্ট্রের শাসক দল আওয়ামী লীগের মিত্রতা ছিল?
যদি দুই দেশের মিত্রতা থেকেই থাকে, সেটি কি বড় লাট লর্ড ওয়েলেসলির আমদানি করা অধীনতামূলক মিত্রতা? অর্থাৎ রাষ্ট্রের সঙ্গে রাষ্ট্রের যে বন্ধুত্বপূর্ণ সম্পর্ক, তা কি আদৌ ভারত-বাংলাদেশের মধ্যে ছিল বা আছে?
দৃঢ়ভাবে প্রতিষ্ঠিত জনধারণা হলো, শেখ হাসিনার পতনকে ভারত ভালোভাবে নেয়নি, খারাপভাবে নিয়েছে। কিন্তু সেই খারাপভাবে নেওয়ার মাত্রা যে কতখানি গভীর, তা প্রতিনিয়ত স্পষ্ট হচ্ছে।
শেখ হাসিনাকে দিল্লি আশ্রয় দেওয়ার মধ্য দিয়ে জানিয়ে দিয়েছে, শেখ হাসিনা দিল্লির ‘মিত্র’। এরপর তারা বাংলাদেশিদের ভিসা বন্ধ করার মধ্য দিয়ে গোস্‌সা প্রকাশ করেছে।
এরপর আমদানি–রপ্তানি সীমিত করেছে। এরপর সংখ্যালঘু ইস্যুতে একের পর এক তারা ‘উদ্বেগ’, ‘উৎকণ্ঠা’, ‘ক্ষোভ’ ইত্যাদি প্রকাশ করেছে।
হিন্দু জাগরণ মঞ্চের নেতা চিন্ময় কৃষ্ণ দাশ গ্রেপ্তার হওয়ার পর ভারতের বিজেপি সরকার এবং বাংলাদেশের ক্ষমতাচ্যুত আওয়ামী লীগের কর্মী–সমর্থকেরা সব ধরনের রাখঢাকের পর্দা সরিয়ে দিয়েছে।
ভারতের বিজেপি সরকার তো বটেই, পশ্চিমবঙ্গের ক্ষমতাসীনতৃণমূল কংগ্রেস নেত্রী মমতা বন্দ্যোপাধ্যায়সহ দেশটির বিজেপিবিরোধী নেতারাও বুঝিয়ে দিয়েছেন, তাঁরা অধীনতামূলক মিত্রতা নীতির নিরিখেই বাংলাদেশকে দেখেন।
ভিয়েনা কনভেনশনের ২২ নম্বর ধারালঙ্ঘন করেআগরতলায় বাংলাদেশের উপহাইকমিশনে হামলা চালিয়েছেহিন্দুত্ববাদী সংগঠন হিন্দু সংঘর্ষ সমিতি।
মুম্বাইয়ের বাংলাদেশ উপহাইকমিশনের কাছাকাছিবিশ্ব হিন্দু পরিষদের (ভিএইচপি) আয়োজনে কয়েক শ লোক বিক্ষোভ করেছেন। বাংলাদেশিদের ত্রিপুরা রাজ্যের কোনোহোটেলে থাকতে দেওয়া হবে না বলে ঘোষণাদিয়েছে অল ত্রিপুরা হোটেল অ্যান্ড রেস্টুরেন্ট ওনার্স অ্যাসোসিয়েশন।
অথচ আওয়ামী লীগ যত দিন ক্ষমতায় ছিল, তত দিন দলটির নেতাদের ভাষ্য শুনে বিশ্বাস করে এসেছি (এবং এখনো বিশ্বাস করতে চাই), ভারত আমাদের অকৃত্রিম বন্ধু।
২০১৯ সালের ২৪ মে সে সময়কার পররাষ্ট্রমন্ত্রী আব্দুল মোমেন বিবিসিকে বলেছিলেন,  ‘বন্ধুত্ব থাকলে বন্ধু কখনো অপর বন্ধুর অনিষ্ট করে না। ভারত সরকার আমাদের বন্ধু। আমাদের কোনো অনিষ্ট করবে বলে মনে করি না।’
২০২২ সালের ২১ আগস্ট তিনি বলেছিলেন, ‘আমি ভারতে গিয়ে বলেছি, শেখ হাসিনাকে টিকিয়ে রাখতে হবে।’
এই নেতারা কখনো বলেছেন, ‘ভারতের সঙ্গে আমাদের রক্তের সম্পর্ক’; কখনো বলেছেন, ‘ভারতের সঙ্গে বাংলাদেশের স্বামী-স্ত্রীর সম্পর্ক’।
২০১৮ সালের মে মাসে সে সময়কার প্রধানমন্ত্রী শেখ হাসিনা বলেছিলেন, ‘আমরা ভারতকে যেটা দিয়েছি, তারা তা সারা জীবন মনে রাখবে।’
১৫ বছরে মনে রাখার মতো যা যা ভারতকে দেওয়া হয়েছে, তার মধ্যে একটি হলো নামমাত্র শুল্কের ট্রানজিট, যা দিয়ে পশ্চিমবঙ্গসহ অন্যান্য রাজ্যের পণ্য বাংলাদেশের সড়ক এবং জলপথে ত্রিপুরা, আসাম ও মেঘালয়ে যাচ্ছে।
আরও দেওয়া হয়েছে চট্টগ্রাম ও মোংলা বন্দর ব্যবহারের অনুমতি। তিস্তার পানি না পেলেও দেওয়া হয়েছে ফেনী নদীর পানি।
শত শত কোটি টাকার ক্ষতি করে মোদির বন্ধু আদানির কাছ থেকে বিদ্যুৎ আমদানি করা হয়েছে। বাংলাদেশকে ভারতের তৃতীয় সর্বোচ্চ রেমিট্যান্স আহরণের উৎস বানানো হয়েছে।
বাংলাদেশে আন্তর্জাতিক মানের বহু ছাপাখানা থাকার পরও ভারতের ছাপাখানাগুলোকে আমাদের পাঠ্যপুস্তক ছাপানোর দায়িত্ব দেওয়া হয়েছে।
বাংলাদেশের আইটি খাতে ভারতের একচ্ছত্র আধিপত্য গড়ে তোলা হয়েছে। বাংলাদেশের কোনো টিভি চ্যানেল ভারতে সম্প্রচারের সুযোগ না পেলেও ভারতীয় টিভি চ্যানেলের অবাধ সম্প্রচার নিশ্চিত করা হয়েছে।
বছরজুড়ে সীমান্তে অসংখ্য বাংলাদেশি বিএসএফের গুলিতে মরলেও ধারাবাহিকভাবে চুপ থাকা হয়েছে।
সর্বশেষ প্রহসনের নির্বাচনের দুই সপ্তাহ পর গত ২২ জানুয়ারি শার্শা উপজেলার ধান্যখোলা সীমান্তে বাংলাদেশে ঢুকে বিজিবি সদস্যকে গুলি করে হত্যা করে লাশ নিয়ে কয়েক দিন পর ফেরত দেওয়ার পরও সরকারের দিক থেকে চুপ থাকা হয়েছে।
এ ধরনের ‘দেওয়া’র তালিকা শেষ করতে হলে দিন গড়িয়ে রাত হয়ে যাবে।
অকাতরে এসব ‘দেওয়া’র বিনিময়েই যে আওয়ামী লীগ তিনটি হাস্যকর নির্বাচনের মধ্য দিয়ে এত দিন টিকে ছিল, তা মোটামুটি সবাই জেনেছেন।
মেহেরপুর-১ (মুজিবনগর, সদর উপজেলা) আসনের স্বতন্ত্র প্রার্থী ও সাবেক দুই মেয়াদের সংসদ সদস্য প্রফেসর আব্দুল মান্নান যেদিন এক সরকারি কর্মকর্তাকে টেলিফোনে বলেছিলেন, ‘আমি ভারতের প্রার্থী। আমি এখানে হারার জন্য আসিনি’, সেদিনই ‘অধীনতামূলক মিত্রতা নীতির’ অর্থ পরিস্কার হয়ে গিয়েছিল।
ভারতের বিজেপি সরকারের সঙ্গে যে শেখ হাসিনা সরকারের একটি অলিখিত ‘অধীনতামূলক মিত্রতা’র চুক্তি হয়েছিল, তা এখন বাংলাদেশের সার্বভৌমত্বে ভারতের হস্তক্ষেপ এবং সে বিষয়ে আওয়ামী লীগের সমর্থন থেকে বোঝা যাচ্ছে।
লর্ড ওয়েলেসলির অধীনতামূলক মিত্রতা নীতির আলোকে করা চুক্তিতে বলা ছিল, ব্রিটিশরা ‘মিত্রদের’ (নবাব ও নিজামদের) রাজ্যগুলোর ভেতরকার বিদ্রোহ আর বাইরের আক্রমণ থেকে সুরক্ষা দেবে; বিনিময়ে মিত্ররা তাঁদের ভূখণ্ডে ব্রিটিশ সেনাদের রক্ষণাবেক্ষণের জন্য সব ধরনের সংস্থান সরবরাহ করবেন।
আর এখন স্পষ্ট হচ্ছে, ‘মিত্র’ আওয়ামী সরকারকে ভারত এত দিন ‘ভেতরকার বিদ্রোহ আর বাইরের আক্রমণ থেকে সুরক্ষা’ দিয়েছে। বিনিময়ে তারা ভারতকে ‘সব ধরনের সংস্থান সরবরাহ’ করেছে।
ওয়েলেসলির চুক্তিতে বলা ছিল, মিত্ররা নিজেদের মনমতো কিছু করতে পারবেন না। প্রশাসন চালানোর বিষয়ে বা যেকোনো গুরুত্বপূর্ণ সিদ্ধান্ত নেওয়ার বিষয়ে তাঁদের ব্রিটিশরাজের পরামর্শ নিতে হবে।
হাসিনা সরকার ‘প্রশাসন চালানোর বিষয়ে বা যেকোনো গুরুত্বপূর্ণ সিদ্ধান্ত নেওয়ার বিষয়ে’ যে ভারতের ‘পরামর্শ’ মেনে এসেছে, তার সমর্থনে বহু প্রমাণ হাজির করা যাবে।
লর্ড ওয়েলেসলির চুক্তিতে ছিল, ব্রিটিশদের গাইডলাইন মেনে চলতে হবে। অন্যান্য শাসক বা অন্য কোনো বিদেশি শক্তির সঙ্গে চুক্তি করতে হলে মিত্রদের ব্রিটিশদের অনুমতি নিতে হবে।
‘অন্যান্য শাসক বা অন্য কোনো বিদেশি শক্তির সঙ্গে’ চুক্তি করতে হাসিনা সরকারকে ভারতের অনুমতি নিতে হয়েছে কি না, তা হাসিনার চীন সফরের সময় সে সময়কার পররাষ্ট্রমন্ত্রী হাছান মাহমুদের কথা মনে করলে বোঝা যাবে।
হাছান মাহমুদ ওই সময় বলেছিলেন,শেখ হাসিনার চীন সফরে ভারতের কোনো আপত্তি ছিল না।
ওয়েলেসলির চুক্তিতে লেখা ছিল, ব্রিটিশরা মিত্রদের ভূখণ্ডের অভ্যন্তরীণ বিষয়ে সরাসরি হস্তক্ষেপ করবে না।
ভারতের এখনকার ‘কঠোর ব্যবস্থা’ নেওয়া এবং উন্মাদের মতো রাগ-ক্ষোভ ঝাড়ার ধরন দেখে বোঝা যাচ্ছে, অভ্যুত্থান ঘটানো ছাত্র-জনতা ভারতের সোনার ডিম পাড়া হাঁসটিকে আচমকা ছিনিয়ে নিয়ে গেছে।
অধীনতামূলক মিত্রতা নীতির পথে হেঁটে শেখ হাসিনার মাধ্যমে ভারতই বাংলাদেশের যাবতীয় নীতি ঠিক করত, এখন সেটি শেষ হয়ে গেছে।
এর আগে নেপাল, শ্রীলঙ্কা, মালদ্বীপ, আফগানিস্তানে প্রভাব হারিয়েছে ভারত। বাংলাদেশই ছিল ভারতের সর্বশেষ দাদাগিরিস্থল। গত ৫ আগস্ট সেটিও ছুটে গেছে।
এটি ভারত মেনে নিতে পারছে না। আবার সোনার ডিম পাড়া হাঁসটিকে ফেরতও আনতে পারছে না। ফলে তারা উন্মাদের মতো কূটনীতিবহির্ভূত এলোমেলো আচরণ করছে।
কিন্তু দক্ষিণ এশিয়ার ‘মুরব্বি’ হিসেবে ভারতকে বুঝতে হবে, বাংলাদেশে শেখ হাসিনার পুনঃপ্রতিষ্ঠার ক্ষীণতম সম্ভাবনাও নেই।
এ কারণে ভারতকে আওয়ামী লীগ কিংবা কোনো নির্দিষ্ট একটি দলের সঙ্গে নয়, বরং রাষ্ট্রের সঙ্গে রাষ্ট্রের সম্পর্ক মাথায় নিয়ে বাংলাদেশের সঙ্গে সম্পর্ক গড়তে হবে।
অন্তর্বর্তী সরকারের আইন উপদেষ্টা অধ্যাপক আসিফ নজরুল যথার্থই বলেছেন, ‘ভারতকে বুঝতে হবে, এটা শেখ হাসিনার বাংলাদেশ নয়।’
ভারতকে বুঝতে হবে, বাংলাদেশ সমতা ও মর্যাদার ভিত্তিতে দুই দেশের মিত্রতা চায়। ওয়েলেসলির ‘অধীনতামূলক মিত্রতা’ নীতি এখন এখানে কাজ করবে না।
সারফুদ্দিন আহমেদপ্রথম আলোর সহকারী সম্পাদকই-মেইল:[email protected]

=== অপরাধ ঠেকাতেও কি রক্ষা করা হবে না তথ্য গোপনীয়তা ===
একটা প্রশ্ন প্রায়ই শুনতে পাওয়া যায়, যারা বেআইনি কিছু করছে, তারাই তো ব্যক্তিগত বিভিন্ন তথ্য গোপন করার চেষ্টা করবে? কেউ যদি বেআইনি কিছু করে না থাকে, তাহলে তাদের ডেটা বা তথ্য অন্য কেউ যদি দেখেও ফেলে, তাতে সমস্যা কোথায়?
আপাতদৃষ্টে এই প্রশ্ন শুনে যৌক্তিক মনে হতে পারে। কিন্তু বেআইনি কিছু হলেই যে শুধু গোপন করার প্রশ্ন আসে তা নয়; বরং মানুষের স্বাভাবিক জীবনযাপন, মানুষের নিরাপত্তার অধিকারের সঙ্গে জড়িয়ে আছে ব্যক্তিগত তথ্যের গোপনীয়তা সুরক্ষিত থাকার অধিকার।
উদাহরণ দেওয়া যাক, কেউ যখন নির্বাচনের সময় ভোট দিতে ভোটকেন্দ্রে যাবেন, তিনি যে কাউকে ভোট দিতে পারেন। এটি তাঁর আইনি অধিকার। কিন্তু যদি বলা হয় এটা তো বেআইনি কিছু নয়, অতএব কে কাকে ভোট দিয়েছেন, সেটি নোটিশ বোর্ডে টাঙিয়ে দেওয়া হবে। অথবা যদি বলা হয়, কে কী কী রোগে ভুগছেন আর কোন কোন ওষুধ খাচ্ছেন, সেটি নোটিশ বোর্ডে টাঙিয়ে দেওয়া হবে। তাহলে এটি কি সবাই মেনে নেবে? সেটি কারও কারও নিরাপত্তার জন্যও হুমকি নয় কি? সুতরাং গোপনীয়তা রক্ষা মানে কারও বেআইনি কর্মকাণ্ডকে সুরক্ষা দেওয়া নয়। বরং তাঁর স্বাভাবিক জীবনযাপনের নিশ্চয়তা ও নিরাপত্তা দেওয়া।
পাসপোর্ট করার ক্ষেত্রে অথবা দেশের বাইরে যাওয়ার ক্ষেত্রে কেউ যদি কোনো সরকারি বা স্বায়ত্তশাসিত সংস্থায় কর্মরত থাকেন, তাহলে সে সংস্থার ওয়েবসাইটে সংশ্লিষ্ট ব্যক্তির অনাপত্তিপত্র দিয়ে রাখতে হয়। এটি দেওয়া হয় পাবলিকলি অর্থাৎ যে কেউ সেটি দেখতে পারেন। রাষ্ট্রীয় অনুমোদনে তথ্যের গোপনীয়তা লঙ্ঘনের এর চেয়ে বড় উদাহরণ আর কী হতে পারে!
কেউ দেশের বাইরে যাচ্ছে সেটি হয়তো গোপন করার বিষয় নয়, কিন্তু সে তথ্যসহ তাঁর নাম-ঠিকানা জনসমক্ষে উন্মুক্ত করে রাখার বিষয়ও তো সেটি নয়। একটি প্রতিষ্ঠানের কোন সদস্য কখন দেশে থাকবেন না, কখন বাসায় থাকবেন না, তা যদি এতটা অনায়াসে সবার কাছে চলে যাওয়ার সুযোগ থাকে, তাহলে সেটি তাঁর পরিবারের জন্য কী ভয়ংকর রকমের নিরাপত্তাঝুঁকির কারণ হতে পারে, তা তো আর বিস্তারিত বলার অপেক্ষা রাখে না।
পত্রপত্রিকায় এটি নিয়ে আগেও লেখা হয়েছে (প্রথম আলো, ১৬ আগস্ট, ২০২৩), কিন্তু পদ্ধতিগত কোনো পরিবর্তন আসেনি। এমন না যে কোনো গ্রহণযোগ্য সমাধান নেই। পাবলিক না করেও এই একই তথ্য শুধু সংশ্লিষ্ট ব্যক্তিদের (যেমন বিমানবন্দরের অভিবাসন কর্মকর্তা) দেখার ব্যবস্থা করা যেতে পারে, সংশ্লিষ্ট কর্তৃপক্ষের কাছে ই-মেইল করা যেতে পারে। এ ছাড়া রয়েছে উপযুক্ত অন্যান্য সমাধান।
সরকারি পর্যায়ের কার্যক্রমে কীভাবে তথ্য গোপনীয়তা উপেক্ষা করা হচ্ছে, তার উদাহরণ দেওয়া হলো। এবার বেসরকারি পর্যায়ের একটি উদাহরণ দেওয়া যাক। বলতে গেলে আয়োজন করেই বিভিন্ন খাতে গোপনীয়তা লঙ্ঘন করা হচ্ছে।
আর্থিক খাতের কথা বিবেচনা করা যাক। দেশের প্রায় সব প্রান্ত থেকে অভিযোগ আসে, কোনো না কোনো চক্র মোবাইলে ফোন করে নানা কৌশলে ভয়ভীতি বা লোভ দেখিয়ে সাধারণ মানুষের কাছ থেকে টাকা আদায় করে নেয়। ডিজিটাল মাধ্যমে লেনদেনের সুবিধা থাকায় বলতে গেলে এটি এখন রাষ্ট্রীয় ব্যাধিতে পরিণত হয়েছে। এ প্রক্রিয়ার প্রথম ধাপ হলো বিভিন্ন ছলনায় ভুক্তভোগীর কাছে নিজেকে বিশ্বাসযোগ্য করে তুলে ধরা। ‘সোশ্যাল ইঞ্জিনিয়ারিং’ বলে এই প্রতারণা পদ্ধতির কেতাবি এক নামও আছে আবার।
এখন যদি বলা হয়, দেশের যেকোনো ১০০টি নম্বরে ফোন করে নিজেকে বিশ্বাসযোগ্যভাবে উপস্থাপন করে প্রতারণার চেষ্টা করতে হবে। ১০০টি নম্বর বানিয়ে নেওয়া কঠিন কাজ নয়। কিন্তু সে নম্বরগুলোতে প্রথমবার ফোন করেই বিশ্বাসযোগ্য হয়ে ওঠাটা কঠিন। তবে সে ১০০টি নম্বরের সঙ্গে যদি ১০০ জনের নামও পাওয়া যায়, তাহলে কিন্তু ফোন করেই নাম ধরে সম্বোধন করা যাবে। সেটি কি নিজেকে বিশ্বাসযোগ্য করে তুলে ধরার অর্থাৎ সোশ্যাল ইঞ্জিনিয়ারিংয়ের মাধ্যমে প্রতারণার কাজটা অনেকটুকু সহজ করে দেয় না? কিন্তু ১০০ জনের নাম কোথায় পাওয়া যাবে। দেশের জনপ্রিয় আর্থিক প্রতিষ্ঠানের অ্যাপ আছে (নাম উল্লেখ করা হলো না), যেখানে ফোন নম্বর দিলে নাম চলে আসবে, যেটি তথ্য গোপনীয়তার সুস্পষ্ট লঙ্ঘন।
অথচ শুধু সদিচ্ছা থাকলে ও গোপনীয়তা রক্ষার গুরুত্বটুকু অনুধাবন করতে পারলেই এই সমস্যাগুলো দূর করে ফেলা যায়। তথ্যের নিরাপত্তা ও গোপনীয়তা—এ শব্দ দুটি একই সঙ্গে আলোচিত হলেও এদের মধ্যে পার্থক্য আছে। কোনো ব্যক্তি বা প্রতিষ্ঠানের নিজস্ব (প্রাইভেট) তথ্য বহিঃস্থ অন্য কেউ যদি বিভিন্ন উপায়ে সংগ্রহ করে ফেলতে পারে, তখন তা সাধারণত নিরাপত্তার ঘাটতি হিসেবে বিবেচিত হবে। দুষ্কৃতকারী ব্যক্তি বা গোষ্ঠী বিভিন্ন স্বার্থে সেটি করতে পারে। অন্যদিকে ব্যক্তি বা প্রতিষ্ঠান নিজেদের স্পর্শকাতর তথ্য যদি নিজেরাই উন্মুক্ত করে রাখেন, তাহলে সেটি গোপনীয়তা রক্ষার ঘাটতি হিসেবে বিবেচিত হবে।
অর্থাৎ নিরাপত্তার বিষয়টি নিশ্চিত করার ক্ষেত্রে বহিঃস্থ আক্রমণকারীর ভূমিকা থাকলেও গোপনীয়তা রক্ষার বিষয়টি অনেকটাই নিজেদের ওপর নির্ভর করে। ঘরের নিরাপত্তা নিশ্চিত করার জন্য মজবুত দরজা থাকা যেমন প্রয়োজন, নিজেদের আবরু (প্রাইভেসি) রক্ষার্থে তেমনি আবার প্রয়োজন জানালার পর্দা থাকার। বাইরের কেউ দরজা ভেঙে নিরাপত্তায় বিঘ্ন ঘটাতে আসতে পারে, কিন্তু ঘরের প্রাইভেসি (গোপনীয়তা) অনিশ্চিত করার জন্য বাইরে থেকে কেউ আসার প্রয়োজন হয় না, জানালার পর্দা টেনে সেটি নিশ্চিত করার দায়িত্ব নিজেদের।
●ড. বি এম মইনুল হোসেনঢাকা বিশ্ববিদ্যালয়ের তথ্যপ্রযুক্তি ইনস্টিটিউটের অধ্যাপক ও পরিচালক
[email protected]

=== শেখ হাসিনা সরকার সবকিছু ধ্বংস করে গেছে: নিক্কেই এশিয়াকে ড. ইউনূস ===
অন্তর্বর্তী সরকারের প্রধান উপদেষ্টা ড. মুহাম্মদ ইউনূস বলেছেন, ‘ক্ষমতাচ্যুত শেখ হাসিনা সরকার সবকিছু ধ্বংস করে গেছে। ড. ইউনূস বলেছেন, ‘নির্বাচনের আগে আমাদের অর্থনীতি, শাসনব্যবস্থা, আমলাতন্ত্র ও বিচারব্যবস্থায় সর্বাত্মক সংস্কার করতে হবে।’
গত শনিবার (৩০ নভেম্বর) ‘নিক্কেই এশিয়া’কে দেওয়া এক একান্ত সাক্ষাৎকারে এসব কথা বলেন প্রধান উপদেষ্টা। গত সোমবার (২ ডিসেম্বর) সাক্ষাৎকারটি প্রকাশিত হয়।
বাংলাদেশের অন্তর্বর্তী সরকার নির্বাচনী ব্যবস্থা, সংবিধান এবং বিচারব্যবস্থার ক্ষেত্রে সংস্কারের জন্য বেশ কয়েকটি কমিশন গঠন করেছে। জানুয়ারির মধ্যে ওই কমিশনগুলোর সুপারিশ হাতে পাওয়ার পর পূর্ণাঙ্গ সংস্কার বাস্তবায়ন করার কথা জানান অধ্যাপক মুহাম্মদ ইউনূস। তবে এই সংস্কার বাস্তবায়নে সময় লাগবে বলে জানান তিনি। প্রধান উপদেষ্টা বলেন, ‘এই সংস্কার বাস্তবায়নে সময় লাগবে, কেননা ‘নতুন বাংলাদেশ” গড়তে আমরা একদম শূন্য থেকে শুরু করেছি।’
নির্বাচন ঠিক কখন হবে, সে বিষয়ে কোনো মন্তব্য করতে রাজি হননি প্রধান উপদেষ্টা। তিনি বলেছেন, ‘নির্বাচনের সময় নির্ভর করছে সংস্কার প্রক্রিয়ার ওপর। এর ফলাফলই সময় নির্ধারণ করে দেবে।’
সাধারণ নির্বাচনে ড. ইউনূস প্রার্থী হবেন কি না, জানতে চাইলে তিনি বিষয়টি নাকচ করে দিয়ে বলেন, ‘না, আমি রাজনীতিবিদ নই। আমি সব সময়ই রাজনীতি থেকে দূরে থেকেছি।’ রাষ্ট্রের যেসব ব্যক্তি নীতিনৈতিকতা সমুন্নত রাখেন, নিয়ম-কানুন মেনে চলেন এবং নিজেকে দুর্নীতিমুক্ত রাখেন, তাঁদেরই নির্বাচনে দাঁড়ানো উচিত বলে মনে করেন ড. ইউনূস।
ড. ইউনূস বলেন, ‘হাসিনার ১৫ বছরের শাসনামলে দেশের শাসনকাঠামো পুরোপুরি ধ্বংস হয়ে গেছে। আর গণতন্ত্র, অর্থনৈতিক স্থিতিশীলতা ও জনগণের আস্থা পুনরুদ্ধার করে তা পুনর্গঠনের সুবিশাল কর্মযজ্ঞ আমাদের ঘাড়ে এসে পড়েছে।’
প্রধান উপদেষ্টা বলেন, ‘হাসিনার শাসনামলে গণতন্ত্রের রীতিনীতি একদম ধ্বংস হয়ে গেছে। টানা তিন মেয়াদে ভোটারবিহীন ভুয়া নির্বাচন মঞ্চস্থ করেছেন হাসিনা। আর তাতে তিনি নিজেকে এবং তাঁর দলকে বিনা প্রতিদ্বন্দ্বিতায় বিজয়ী ঘোষণা করেছেন। একজন ফ্যাসিবাদী শাসক হিসেবে এসব করেছেন হাসিনা।’
ড. মুহাম্মদ ইউনূস বলেন, ‘এ বছরের আগস্টে ছাত্রনেতৃত্বাধীন সরকারি চাকরিতে বৈষম্যবিরোধী আন্দোলনে কয়েক শ শিক্ষার্থী নিহত হন। এরপরই শিক্ষার্থীদের এই আন্দোলন হাসিনার পতনের আন্দোলনে রূপ নেয়। শেষ পর্যন্ত ৫ আগস্ট ছাত্র-জনতার অভ্যুত্থানের মধ্য দিয়ে হাসিনার ১৫ বছরের শাসনের অবসান ঘটে। তিনি হেলিকপ্টারে চড়ে ভারতে পালিয়ে যান। অক্টোবরে বাংলাদেশের আন্তর্জাতিক অপরাধ ট্রাইব্যুনাল শেখ হাসিনা এবং তাঁর বেশ কয়েকজন সহযোগীর বিরুদ্ধে গ্রেপ্তারি পরোয়ানা জারি করেছে।’
এই বিচারিক কার্যক্রম শেষে রায় হলে হাসিনার প্রত্যাবর্তনের বিষয়ে ভারতকে অবহিত করা হবে বলে জানান ড. ইউনূস। তিনি বলেন, ‘বিচার শেষে তাঁর বিরুদ্ধে চূড়ান্ত রায় এলে আমরা ভারতের কাছে আনুষ্ঠানিকভাবে হাসিনাকে হস্তান্তরের অনুরোধ জানাব। এ ক্ষেত্রে উভয় দেশের স্বাক্ষরিত একটি আন্তর্জাতিক আইনের কথা উল্লেখ করে তিনি বলেন, ভারত এ আইন মানে কাজ করতে বাধ্য হবে।’
কূটনৈতিক ফ্রন্টে বাংলাদেশের ভারতের সঙ্গে শক্তিশালী ও সহযোগিতাপূর্ণ সম্পর্ক গড়ে তোলা উচিত। এ ক্ষেত্রে ড. ইউনূস দক্ষিণ এশীয় আঞ্চলিক সহযোগিতা সংস্থা (সার্ক) পুনরুজ্জীবনের প্রস্তাব করেছেন। ভারত ও পাকিস্তানের বৈরী সম্পর্কের ফলে সার্ক কার্যত নিষ্ক্রিয় রয়েছে। সার্কের লক্ষ্যগুলোর মধ্যে রয়েছে ইউরোপীয় ইউনিয়নের সদস্যদেশগুলোর মতো নিজেদের মধ্যে চলাফেরার স্বাধীনতা, আন্তসীমান্ত বাণিজ্য উৎসাহিত করা। সার্কের সম্ভাবনার কথা তুলে ধরে ভারতেকে পাকিস্তানের সঙ্গে উত্তেজনা নিরসনের আহ্বান জানান ড. ইউনূস।
এদিকে হাসিনার পতনের পর বাংলাদেশে সংখ্যালঘু হিন্দুদের নিরাপত্তা নিয়ে উদ্বেগ জানিয়েছে ভারত। তাদের দাবি বাংলাদেশে হিন্দুদের ঘরবাড়ি, ব্যবসায়িক প্রতিষ্ঠান ও মন্দিরে ‘হামলা’ করা হয়েছে। এ বিষয়ে ঢাকাকে অবশ্যই হিন্দু সম্প্রদায়ের নিরাপত্তা নিশ্চিত করতে হবে বলে জোর দিয়েছে দিল্লি। তবে ভারত সরকারের এসব ঢালাও বক্তব্য নাকচ করে দেন ড. ইউনূস। তিনি বলেন, ‘সংখ্যালঘু ইস্যুতে যা বলা হচ্ছে, তার বেশির ভাগই প্রোপাগান্ডা।’ এগুলো সঠিক তথ্যের ওপর ভিত্তি করে বলা হচ্ছে না বলে পাল্টা অভিযোগ করেন ড. ইউনূস। তিনি ভারতীয় সাংবাদিকদের বাংলাদেশে এসে তদন্ত সাপেক্ষে সঠিক তথ্য তুলে ধরার আহ্বান জানান। তিনি বলেন, ‘আমরা এসব অপতথ্যের বিরুদ্ধে ভারত সরকারকে ব্যাখ্যা দেওয়ার জন্য কাজ করছি।’
অন্য আঞ্চলিক সম্পর্কের ক্ষেত্রে ইউনূস চীনকে ‘আমাদের বন্ধু’ বলে অভিহিত করেন।
ড. ইউনূস বলেন, সড়ক ও বিদ্যুৎকেন্দ্র নির্মাণ থেকে শুরু করে সমুদ্রবন্দর পর্যন্ত তারা আমাদের বিভিন্নভাবে সহযোগিতা করছে। তিনি আরও বলেন, বাংলাদেশ বেইজিংয়ের সঙ্গে সহযোগিতা অব্যাহত রাখবে।
দক্ষিণ-পূর্ব এশীয় দেশগুলোর সংস্থা আসিয়ানে বাংলাদেশের যোগ দেওয়ার বিষয়ে জোর দেন ড. ইউনূস। বাংলাদেশ আসিয়ানে যোগ দেওয়াকে একটি প্রতিশ্রুতিশীল সুযোগ হিসেবে গ্রহণ করতে চায়। কারণ, বাংলাদেশ বিশেষ করে ২০২৬ সালে জাতিসংঘের স্বল্পোন্নত দেশের তালিকা থেকে বেরিয়ে আসার চেষ্টা করছে, এরপর বাংলাদেশ আর অগ্রাধিকারভিত্তিক শুল্কসুবিধা পাবে না।
মালয়েশিয়া আগামী জানুয়ারি থেকে আসিয়ানের সভাপতি হতে যাচ্ছে। এ পরিপ্রেক্ষিতে ড. ইউনূস বলেন, তিনি মালয়েশিয়ার প্রধানমন্ত্রী আনোয়ার ইব্রাহিমের সঙ্গে বাংলাদেশের সদস্যপদ নিয়ে আলোচনা করেছেন। তিনি বাংলাদেশকে আসিয়ানে স্বাগত জানাতে তাঁর সদিচ্ছার কথা ব্যক্ত করেছেন। তবে এ ক্ষেত্রে বেশ কিছু ধাপ রয়েছে বলে উল্লেখ করেন তিনি।
ড. ইউনূস বলেন, ‘বাংলাদেশের আসিয়ানে যোগ দেওয়ার ক্ষেত্রে প্রথম ধাপটি হবে আসিয়ানের সংজ্ঞা সংশোধনে একটি সর্বসম্মত রেজল্যুশন নিশ্চিত করা। এর আগে আমরা আসিয়ানের একটি সেক্টরাল ডায়ালগ পার্টনার হিসেবে স্বীকৃতি অর্জনের আশা করছি।’ আসিয়ানের সদস্যদেশগুলো বাংলাদেশের এই প্রচেষ্টাকে সমর্থন করবে বলে আশাবাদ ব্যক্ত করেন ড. ইউনূস।
মিয়ানমারের সামরিক জান্তার দমন-পীড়ন থেকে বাঁচতে পালিয়ে বাংলাদেশে আশ্রয় নেওয়া বিপুলসংখ্যক রাষ্ট্রবিহীন ও নাগরিকত্বের প্রাধিকার-বঞ্চিত রোহিঙ্গা জনগোষ্ঠী প্রসঙ্গে অন্তর্বর্তী সরকারের প্রধান উপদেষ্টা বলেন, ‘এই দায় (রোহিঙ্গা) বাংলাদেশ কত দিন বহন করবে? রোহিঙ্গা সংকট সমাধানে আমাদের একটি সুস্পষ্ট গন্তব্য ও একটি অভিন্ন লক্ষ্য ঠিক করা দরকার।’
বাংলাদেশ মিয়ানমারে জাতিসংঘ-শাসিত একটি নিরাপদ অঞ্চল প্রতিষ্ঠার পক্ষে প্রচার চালাচ্ছে।
প্রধান উপদেষ্টা বলেন, এতে এই বিপুলসংখ্যক রোহিঙ্গা তাদের দেশেই আশ্রয়শিবিরে থাকতে পারবে। সেখানকার পরিস্থিতি স্থিতিশীল হলে তাদের অন্য কোনো দেশে স্থানাস্তর করার প্রয়োজন হবে না, তারা তাদের নিজেদের বাড়িঘরে ফিরে যেতে পারবে বলে উল্লেখ করেন মুহাম্মদ ইউনূস।

=== ব্রাহ্মণবাড়িয়ায় দুর্ঘটনার শিকার শ্যামলী বাস নিয়ে ভারতে অপপ্রচার ===
বাংলাদেশে ঢাকা-আগরতলা-ঢাকা রুটের শ্যামলী পরিবহনের একটি বাসের সড়ক দুর্ঘটনায় পড়া নিয়ে ভারতে অপপ্রচার চলছে বলে জানিয়েছে ফ্যাক্ট চেক বা তথ্য যাচাই প্রতিষ্ঠান রিউমর স্ক্যানার।
আজ মঙ্গলবার রিউমর স্ক্যানার এক প্রতিবেদনে বলেছে, ভারতীয় কয়েকটি গণমাধ্যমে বাংলাদেশের ব্রাহ্মণবাড়িয়ায় ঢাকা-আগরতলা-ঢাকা রুটের শ্যামলী পরিবহনের একটি বাসের সঙ্গে বাংলাদেশি একটি ট্রাক ইচ্ছাকৃতভাবে সংঘর্ষ ঘটিয়েছে দাবি করে একটি তথ্য প্রচার করা হচ্ছে। এ ছাড়া দাবি করা হচ্ছে, পরবর্তী সময়ে শ্যামলী পরিবহনের বাসটিতে থাকা ভারতীয় যাত্রীদের স্থানীয় লোকজন প্রাণনাশের হুমকি দিয়েছেন, তাঁদের সামনে ভারতবিরোধী নানা স্লোগানও দেওয়া হয়েছে।
একই দাবিতে ভারতের ত্রিপুরা রাজ্যের পরিবহনমন্ত্রী সুশান্ত চৌধুরীও তাঁর ফেসবুক পেজে একটি পোস্ট করেন। তথ্যটি ভারতীয় ফেসবুক ব্যবহারকারীদের মধ্যে ব্যাপকভাবে ছড়িয়ে পড়েছে।
রিউমর স্ক্যানার টিমের অনুসন্ধানে দেখা যায়, ভারতের আগরতলা থেকে বাংলাদেশের ঢাকাগামী ভারতীয় যাত্রী বহনকারী শ্যামলী পরিবহনের একটি বাসের সঙ্গে ইচ্ছাকৃতভাবে বাংলাদেশি ট্রাকের সংঘর্ষের দাবিটি সঠিক নয়। ভারতীয় যাত্রীদের হয়রানি করার তথ্যটিও মিথ্যা। প্রকৃতপক্ষে, ‘ওভারটেকিং’ (পেছনে ফেলে এগিয়ে যাওয়ার চেষ্টা) জনিত কারণে ঘটা দুর্ঘটনার বিষয়টি নিয়ে ভারতীয় গণমাধ্যমে অপপ্রচার চালানো হচ্ছে।
আলোচিত দাবির বিষয়ে ইনডিপেনডেন্ট টেলিভিশনের ওয়েবসাইটে ১ ডিসেম্বরের প্রকাশিত ‘ব্রাহ্মণবাড়িয়ায় ভারতীয় বাসে হামলা নয়, দুর্ঘটনা ঘটেছে’ শীর্ষক প্রতিবেদনের বরাত দেয় রিউমর স্ক্যানার। প্রতিবেদনটি থেকে জানা যায়, ব্রাহ্মণবাড়িয়ায় ভারতীয় বাসে হামলার দাবিতে ভারতীয় গণমাধ্যমে প্রচারিত তথ্যগুলোর পরিপ্রেক্ষিতে ১ ডিসেম্বর সংবাদ সম্মেলন করে ব্রাহ্মণবাড়িয়া পুলিশ। উক্ত সম্মেলনে বাসের চালকও মো. আসাদুল হকও উপস্থিত ছিলেন।
সংবাদ সম্মেলনে পুলিশ জানায়, শনিবার দুপুরে শ্যামলী পরিবহনের বাসটি ভারতের আগরতলা থেকে ব্রাহ্মণবাড়িয়া হয়ে ঢাকায় যাচ্ছিল। বাসটি ব্রাহ্মণবাড়িয়ার সদর উপজেলার সুহিলপুরের চান্দিয়ারা এলাকা অতিক্রম করার সময় একটি ট্রাক বাসটিকে ওভারটেক করতে গিয়ে চাপ দেয়। এ সময় বাসটি বাঁ দিকে সরে গেলে একটি তিন চাকার যানের (ভ্যানগাড়ি) সঙ্গে সংঘর্ষ হয়। এতে ভ্যানটি ক্ষতিগ্রস্ত হয় এবং ভ্যানচালক আহত হন। এ নিয়ে শ্যামলী পরিবহনের বাসচালক আসাদুল হক ও ভ্যানচালক ইব্রাহিমের মধ্যে তর্কবিতর্ক হয়। খবর পেয়ে হাইওয়ে পুলিশ ঘটনাস্থলে গিয়ে বাস কর্তৃপক্ষ এবং ভ্যানমালিকের সঙ্গে বিষয়টি আলোচনা করে মীমাংসা করে। পরে বাসটি ঢাকার উদ্দেশে ছেড়ে যায়। সেখানে কোনো রকম হামলা কিংবা কোনো দেশ বা সম্প্রদায়কে কটাক্ষ করে কোনো বক্তব্য দেওয়া হয়নি। ঘটনার সময় বাসে ১৭ জন ভারতীয় এবং ৯ জন বাংলাদেশি যাত্রী ছিলেন। তবে দুর্ঘটনায় তাঁদের কারও কোনো ক্ষতি হয়নি।
সংবাদ সম্মেলনে শ্যামলী পরিবহনের বাসচালক মো. আসাদুল হক বলেন, বাসে থাকা ভারতীয় যাত্রীদের সঙ্গে স্থানীয় সাধারণ মানুষের কোনো বাগ্‌বিতণ্ডা বা কোনোরকম ঝামেলা হয়নি। ভারতীয় গণমাধ্যমে বাসে হামলার খবর দেখে তিনি অবাক হয়েছেন।
জেলা পুলিশ সুপার মো. জাবেদুর রহমান ঘটনাটি নিয়ে বলেন, একটি সাধারণ দুর্ঘটনাকে কেন্দ্র করে মিথ্যাচার করা হচ্ছে ভারতের বিভিন্ন গণমাধ্যমে। বিষয়টি নিয়ে বিভ্রান্তি দূর করতেই চালকসহ সংশ্লিষ্ট ব্যক্তিদের সংবাদ সম্মেলনে আনা হয়েছে সত্যটা জানার জন্য।
প্রতিবেদনটিতে উক্ত সংবাদ সম্মেলন নিয়ে প্রকাশিত ভিডিও প্রতিবেদনটিও রয়েছে।
চ্যানেল টোয়েন্টিফোরের ইউটিউব চ্যানেলে একই দিন ‘ভারত থেকে আসা বাসে হামলা নাকি দুর্ঘটনা; প্রকৃত ঘটনা জানাল ড্রাইভার’ শিরোনামে প্রকাশিত আরেকটি প্রতিবেদন খুঁজে পাওয়া যায়। ওই প্রতিবেদন থেকেও একই তথ্য পাওয়া যায়।
রিউমর স্ক্যানার পরবর্তী সময়ে কি-ওয়ার্ড সার্চের মাধ্যমে ভারতীয় গণমাধ্যম ‘WION News’–এর সহসম্পাদক সিধান্ত সিবালের এক্স (সাবেক টুইটার) অ্যাকাউন্টে প্রচারিত একটি ভিডিও পোস্ট খুঁজে পায়।
পোস্টটির ক্যাপশনে ভারতীয় এই সাংবাদিক জানান, দুর্ঘটনাকবলিত বাসটির যাত্রীরা কোনো ধরনের হেনস্তার শিকার হননি। পোস্টটিতে সংযুক্ত ভিডিওতেও একাধিক বাসযাত্রীকে একই কথা বলতে শোনা যায়।
উল্লেখ্য, ১ ডিসেম্বর ‘দুর্ঘটনাকে কেন্দ্র করে ভারতের বিভিন্ন গণমাধ্যমে মিথ্যাচার করা হচ্ছে: ব্রাহ্মণবাড়িয়ার পুলিশ সুপার’ শিরোনামে প্রথম আলোতেও একটি প্রতিবেদন প্রকাশিত হয়।
রিউমর স্ক্যানার বলছে, ভারতের আগরতলা থেকে বাংলাদেশের রাজধানী ঢাকাগামী ভারতীয় যাত্রী বহনকারী শ্যামলী পরিবহনের একটি বাসকে ব্রাহ্মণবাড়িয়ায় পরিকল্পিতভাবে আক্রমণ করা হয় দাবিতে প্রচারিত তথ্যটি সম্পূর্ণ মিথ্যা।

=== বিপিএলের থিম সংয়ের দুটি লাইন প্রধান উপদেষ্টার ===
নতুন বাংলাদেশ, নতুন বিপিএল, নতুন থিম সং এবং এবারের বিপিএলের সেই থিম সংয়েও থাকছে নতুনত্ব। একটা ফ্র্যাঞ্চাইজি টি–টোয়েন্টি টুর্নামেন্টের থিম সংয়ে যখন খোদ সরকারপ্রধানের ছোঁয়া থাকে, সেটাকে নতুনত্ব বলতে হবে বৈকি!
ঠিকই ধরেছেন। ৩০ ডিসেম্বর শুরু হতে যাওয়া একাদশ বিপিএলের থিম সং লেখায় হাত লাগিয়েছেন প্রধান উপদেষ্টা ড. মুহাম্মদ ইউনূসও। আজ সন্ধ্যায় মিরপুর শেরেবাংলা স্টেডিয়ামের মিডিয়া প্লাজায় অনুষ্ঠিত বিপিএল–২০২৫–এর থিম গ্রাফিতি ও থিম সং প্রকাশের অনুষ্ঠানে এ কথা জানিয়েছেন যুব ও ক্রীড়া উপদেষ্টা আসিফ মাহমুদ সজীব ভূঁইয়া।
অনুষ্ঠানে আসিফ মাহমুদ তাঁর সংক্ষিপ্ত বক্তব্যে বলেন, ‘আমি যখন স্যারকে বলি, স্যার, আপনি তো অলিম্পিকসহ অনেক অনেক বড় ইভেন্টের ডিজাইনে পরামর্শ দিয়ে থাকেন, আমাদেরও যদি একটু সহায়তা করেন। আমি তখন আশা করিনি যে স্যার ব্যক্তিগতভাবে এতটা সম্পৃক্ত হয়ে যাবেন। স্যার স্যারের টিমকে নিয়ে আমার চেয়েও বেশি সম্পৃক্ত ছিলেন। এমনকি থিম সংয়েও (বিপিএলের) স্যার কয়েকটি লাইন নিজে লিখে দিয়েছেন।’
গোলাম মোর্শেদ, হান্নান হোসেন শিমুল ও মাসুদুর রহমানের লেখা ‘এলো বিপিএল...’ থিম সংয়ে প্রধান উপদেষ্টার যোগ করা সে দুটি লাইন হলো, ‘এসো দেশ বদলাই, পৃথিবী বদলাই’। তাঁর এই কথাটাকেই বিপিএলকে কেন্দ্র করে দেশব্যাপী হতে যাওয়া তারুণ্যের উৎসবের স্লোগান করা হয়েছে।
প্রধান উপদেষ্টাকে ধন্যবাদ দেওয়ার পাশাপাশি ক্রীড়া উপদেষ্টা ধন্যবাদ দিয়েছেন বিসিবিকেও, ‘স্যারকে অনেক অনেক ধন্যবাদ। বিসিবি সেটাকে (বিপিএল নিয়ে প্রধান উপদেষ্টার পরামর্শ) অনেক সুন্দরভাবে বাস্তবায়ন করেছে, সে জন্য বিসিবিকেও অসংখ্য ধন্যবাদ।’
থিম সংয়ের পাশাপাশি বিপিএলের থিম গ্রাফিতিতেও ফুটে উঠবে জুলাই–আগস্টের ছাত্র–জনতার আন্দোলনের ছবি। সে সময় ছাত্রছাত্রীরা সড়কে, দেয়ালে যেসব গ্রাফিতি এঁকেছিলেন, একাদশ বিপিএলের থিম (মূল ভাব) নেওয়া হয়েছে সেখান থেকে।
নতুন বিপিএল নিয়ে ক্রীড়া উপদেষ্টা বলেছেন, ‘আমরা নতুন বাংলাদেশের কথা বলছি। অনেক ত্যাগের বিনিময়ে, রক্তের বিনিময়ে আমরা একটা নতুন বাংলাদেশ পেয়েছি। সুতরাং সবকিছুকেই আমরা নতুনভাবে সাজাতে চাই। নতুনভাবে সংস্কার করতে চাই। এবারের বিপিএল আয়োজনের মধ্য দিয়ে ক্রিকেটের যে সংস্কার, সেটার প্রতিফলন দর্শকেরা দেখতে পাবেন।’
সেই সঙ্গে আসিফ মাহমুদের প্রত্যাশা, বিপিএলে মাঠের খেলাও হবে ভালো, দলগুলো দর্শকদের ভালো খেলা উপহার দেবে। নতুন বিপিএল সত্যিকারভাবে সার্থক হবে আসলে তখনই।

=== ৯০০ কোটি ডলার দিতে পারলে মৃত্যুদণ্ড এড়াতে পারবেন ভিয়েতনামের নারী ধনকুবের ===
ব্যাংক জালিয়াতির ঘটনায় ট্রুং মি লানের মৃত্যুদণ্ড হয়েছিল নিম্ন আদালতে। ভিয়েতনামে আবাসন খাতের এই ধনকুবের এবার আপিলেও হেরে গেলেন। আজ মঙ্গলবার লানের আপিল আবেদনটি খারিজ করে দেন উচ্চ আদালত। ফলে তাঁর মৃত্যুদণ্ডই বহাল থাকল।
আবাসন কোম্পানি ভান থিন ফাত হোল্ডিংস গ্রুপের চেয়ারপারসন লান। গত এপ্রিলে ১ হাজার ২০০ কোটি ডলার পরিমাণ অর্থ আত্মসাৎ ও ঘুষ গ্রহণের মামলায় দোষী সাব্যস্ত হলে এ নারী ধনকুবেরের বিরুদ্ধে মৃত্যুদণ্ডাদেশ দেন আদালত। শুধু ভিয়েতনাম নয়, বিশ্বের ইতিহাসে সবচেয়ে বড় আর্থিক জালিয়াতির মামলা হিসেবে তাঁর এই মামলাকে বিবেচনা করা হচ্ছে।
তবে ৬৮ বছর বয়সী এই নারীর এখনো মৃত্যুদণ্ড থেকে রেহাই পাওয়ার সুযোগ আছে। ভিয়েতনামের আইন অনুযায়ী, ট্রুং মি লান যদি আত্মসাৎ করা অর্থের ৭৫ শতাংশ ফেরত দেন, তবে তাঁর সাজা কমে যাবজ্জীবন হতে পারে।
গত এপ্রিলে বিচারিক আদালত দেখতে পান, মি লান গোপনে সাইগোন কমার্শিয়াল ব্যাংককে নিয়ন্ত্রণ করেন। এটি দেশের পঞ্চম বৃহত্তম ঋণদাতা ব্যাংক। এই ব্যাংক থেকে ১০ বছর ধরে কাগুজে প্রতিষ্ঠানের নামে ঋণ ও নগদ অর্থ তুলে নিয়েছেন তিনি, যার পরিমাণ ৪৪ বিলিয়ন বা ৪ হাজার ৪০০ কোটি মার্কিন ডলার।
আইনজীবীরা বলেন, এই অর্থের মধ্যে ২ হাজার ৭০০ কোটি ডলার ট্রুং মি লান নয়–ছয় করেছেন। আর ১ হাজার ২০০ কোটি ডলার যে তিনি আত্মসাৎ করেছেন, তা প্রমাণিত। আর এই গুরুতর আর্থিক অপরাধে তাঁকে মৃত্যুদণ্ড দেওয়া হয়েছে।
ভিয়েতনামে এ ধরনের শাস্তির রায় খুবই বিরল। আর সেখানে আর্থিক অপরাধে খুব কম ধনাঢ্য নারীরই মৃত্যুদণ্ড হয়েছে।
আজ মঙ্গলবার আদালত বলেন, ট্রুং মি লানের মৃত্যুদণ্ড কমানোর কোনো ভিত্তি নেই। অবশ্য আত্মসাৎকৃত অর্থের তিন–চতুর্থাংশ অর্থাৎ ৯০০ কোটি ডলার ফেরত দিলে এখন তিনি মৃত্যুদণ্ড এড়াতে পারবেন। তবে এখনো তাঁর সামনে একটি সুযোগ আছে। তিনি প্রেসিডেন্টের কাছে সাধারণ ক্ষমা চাইতে পারেন।
বিচারকাজ চলার সময় ট্রুং মি লান কখনো কখনো উত্তেজিত হয়ে উঠেছিলেন। তবে সাজার বিরুদ্ধে সাম্প্রতিককালে আপিল শুনানি চলার সময় তিনি অনেক বেশি অনুতপ্ত ছিলেন। তিনি বলেছিলেন, তিনি বিব্রত এবং তার একমাত্র চিন্তা ছিল, যা নিয়েছেন, তা ফেরত দেওয়া।
হো চি মিন সিটিতে সিনো–ভিয়েতনামিজ পরিবারে জন্ম ট্রুং মি লানের। শুরুর দিকে তিনি বাজারে মায়ের সঙ্গে কসমেটিকসের স্টলে বসতেন। এরপর ১৯৮৬ সালে কমিউনিস্ট পার্টি অর্থনৈতিক সংস্কার চালু করলে ট্রুং মি ভূমি ও সম্পত্তি কেনাবেচা শুরু করেন। ১৯৯০–এর দশকে বিভিন্ন হোটেল ও রেঁস্তোরার একটি বড় অংশের মালিক বনে যান তিনি।
গত এপ্রিলে মি লিন যখন দণ্ডিত হন, তখন তিনি বেশ নামকরা একটি আবাসন ফার্ম ভ্যান থিন ফাত গ্রুপের চেয়ারওম্যান ছিলেন।
এই মামলায় ট্রুং মি লানের সঙ্গে থাকা বাকি ৮৫ আসামির সবাই দোষী সাব্যস্ত হয়েছেন। তাঁদের মধ্যে চারজনকে যাবজ্জীবন কারাদণ্ড দেওয়া হয়েছে। আর মি লানের স্বামী, ভাতিজিসহ বাকিদের ২০ বছর থেকে ৩ বছরের স্থগিত কারাদণ্ড দেওয়া হয়েছে।
মনে করা হয়, ব্যাংক খাতে তৈরি হওয়া ব্যাপক আতঙ্ক দূর করে সাইগন কমার্শিয়াল ব্যাংককে টিকিয়ে রাখতে শত শত কোটি ডলার দিয়েছে ভিয়েতনামের কেন্দ্রীয় ব্যাংক। আইনজীবীরা যুক্তি তুলে ধরে বলেছিলেন, তাঁর এই অপরাধ ‘গুরুতর ও নজিরবিহীন’। এবং তাঁকে ক্ষমার কোনো সুযোগ নেই।
ট্রুং মি লানের আইনজীবীরা বলেন, তিনি যত দ্রুত সম্ভব ৯০০ কোটি ডলার জোগানোর চেষ্টা করছেন। কিন্তু সম্পদ বিক্রি করে নগদ অর্থ জোগাড় করা তাঁর জন্য কঠিন হয়ে পড়েছে।
হো চি মিন সিটিতে লানের বিলাসবহুল কিছু সম্পত্তি রয়েছে, যা দ্রুত বিক্রি হতে পারে। আর বাকি অর্থ বিভিন্ন ব্যবসাক্ষেত্র বা সম্পত্তির প্রকল্পে শেয়ার বা স্টেক হিসেবে রয়েছে।
দেশজুড়ে এ জালিয়াতির সঙ্গে এক হাজারের বেশি সম্পদের খোঁজ পাওয়া গেছে। এখন কর্তৃপক্ষ এসব সম্পদ জব্দ করবে। এরই মধ্যে ট্রুং মি লান নিজেকে মৃত্যুর হাত থেকে বাঁচাতে অর্থের জন্য বন্ধুদের দারস্থ হয়েছেন বলে বিবিসি মনে করছে।
বিচার চলাকালে ট্রুং মি লানের আইনজীবীরা আর্থিক দিক বিবেচনায় তাঁর জন্য ক্ষমা প্রার্থনা করেন। তাঁরা বলেন, মৃত্যুদণ্ড যখন মাথার ওপর ঝুলছে, তখন সেরা দামে নিজের সম্পত্তি ও বিনিয়োগ বিক্রি করতে আলোচনা করাটা কঠিন হয়ে পড়ে। এর মধ্য দিয়ে ৯০০ কোটি ডলার জোগাড় করাটাও কঠিন হয়ে পড়ে। তাই তাঁকে যাবজ্জীবন দিলে এই আলোচনা চালিয়ে যাওয়াটা তাঁর জন্য অনেকটা সুবিধা হতো।
ট্রুং মি লানের আপিল খারিজ হওয়ার আগে আইনজীবী নগুয়েন হুই থিপ বলেন, তাঁর অধীনে থাকা সম্পত্তির পরিমাণ ক্ষতিপূরণের অর্থের চেয়ে অনেক বেশি। তবে এগুলো বিক্রির জন্য সময় ও চেষ্টার দরকার। কারণ, অনেক সম্পদই আবাসন খাতে। আর সেগুলো বিক্রি করে নগদ অর্থ জোগাড় করা সময়সাপেক্ষ বিষয়।
ভিয়েতনামে মৃত্যুদণ্ডের বিষয়টি রাষ্ট্রীয় গোপন বিষয় বলে গণ্য করা হয়। এখন দেশটিতে মৃত্যুদণ্ডপ্রাপ্ত কত আসামি আছেন, তার কোনো সরকারি তথ্য নেই। যদিও মানবাধিকার সংগঠনগুলোর ভাষ্য, এ সংখ্যা এক হাজারের বেশি। বিশ্বের সর্বোচ্চ মৃত্যুদণ্ড কার্যকর হওয়া দেশগুলোর মধ্যে ভিয়েতনাম একটি।
তবে ট্রুং মি লান ৯০০ কোটি ডলার সংগ্রহ করতে পারলে তিনি মৃত্যুদণ্ড থেকে রক্ষা পেতে পারেন।

=== জাতীয় ঐক্য নিয়ে ছাত্রনেতা, রাজনীতিক ও ধর্মীয় নেতাদের সঙ্গে বসছেন ড. মুহাম্মদ ইউনূস ===
জাতীয় ঐক্যের আহ্বান নিয়ে ছাত্রনেতা, রাজনৈতিক দল ও ধর্মীয় সম্প্রদায়ের নেতাদের সঙ্গে পৃথক বৈঠকে বসছেন অন্তর্বর্তী সরকারের প্রধান উপদেষ্টা ড. মুহাম্মদ ইউনূস। এর মধ্যে আজ মঙ্গলবার সন্ধ্যায় ছাত্রনেতাদের সঙ্গে, আগামীকাল প্রধান রাজনৈতিক দলগুলোর নেতা এবং পরদিন ধর্মীয় নেতাদের সঙ্গে এই বৈঠক হবে।
আজ মঙ্গলবার রাজধানীর ফরেন সার্ভিস একাডেমিতে আয়োজিত সংবাদ ব্রিফিংয়ে প্রধান উপদেষ্টার প্রেস সচিব শফিকুল আলম এ সিদ্ধান্তের কথা জানান। তিনি বলেন, ছাত্রনেতাদের সঙ্গে বৈঠকটি আজ সন্ধ্যা ছয়টা থেকে সাড়ে সাতটা পর্যন্ত হওয়ার কথা। রাষ্ট্রীয় অতিথি ভবন যমুনায় এ বৈঠক হবে। আর আগামীকাল বিকেল চারটায় ফরেন সার্ভিস একাডেমিতে রাজনৈতিক দলগুলোর সঙ্গে বৈঠকের সম্ভাবনা আছে। ধর্মীয় সম্প্রদায়ের নেতাদের সঙ্গে বৈঠকটি হবে বৃহস্পতিবার, তবে সময়টি এখনো ঠিক হয়নি।
প্রেস সচিব শফিকুল আলম বলেন, এসব বৈঠকের উদ্দেশ্য হলো জাতীয় ঐক্য। তিনি সবাইকে জাতীয় ঐক্যের ডাক দেবেন।
এ বিষয়ে সাংবাদিকেরা বিস্তারিত জানতে চাইলে প্রেস সচিব বলেন, ‘ইদানীং কিছু ঘটনা নিয়ে অপতথ্য ছড়ানোর প্রয়াস আমরা দেখছি। অনেকাংশে দেখছি ভারতের গণমাধ্যম খুব আক্রমণাত্মকভাবে এই কাজগুলো করছে। এটার জন্য জাতীয়ভাবে ঐক্য তৈরি করে আমাদের বলতে হবে, তোমরা আসো, দেখো কী হচ্ছে। একই সঙ্গে আমাদের জাতীয় ঐক্যও ধরে রাখা। আমাদের জাতীয় ঐক্য এখানে খুব জরুরি। কারণ, আমাদের দেশ নিয়ে একধরনের অপতথ্য ছড়ানো হচ্ছে। এখানে আমাদের দেশের সুনামের একটা প্রশ্ন আছে। আমরা সবাই মিলে, সবাই ঐক্যবদ্ধভাবে এই অপতথ্যের বিরুদ্ধে প্রচারাভিযানে আমাদের নামতে হবে।’

=== বাংলাদেশে ভ্রমণ সতর্কতা হালনাগাদ করেছে যুক্তরাজ্য ===
বাংলাদেশে ভ্রমণ সতর্কতা হালনাগাদ করেছে যুক্তরাজ্য। ঢাকায় যুক্তরাজ্যের হাইকমিশন আজ মঙ্গলবার হালনাগাদ করা এই সতর্কবার্তায় জরুরি প্রয়োজন ছাড়া বাংলাদেশের কিছু অংশে ভ্রমণ না করতে বলেছে।
তিন পার্বত্য জেলা রাঙামাটি, খাগড়াছড়ি ও বান্দরবানের প্রত্যন্ত এলাকায় সহিংসতা ও অন্যান্য অপরাধমূলক কর্মকাণ্ডের তথ্য পাওয়া যাচ্ছে বলে হালনাগাদ করা সতর্কবার্তায় উল্লেখ করা হয়েছে। সেখানে জরুরি ছাড়া ভ্রমণে বিরত থাকতে বলা হয়েছে।
এই সতর্কবার্তা দেওয়ার কারণ উল্লেখ করে বলা হয়েছে, বিশ্বজুড়ে যুক্তরাজ্যের স্বার্থ ও ব্রিটিশ নাগরিকদের ওপর সন্ত্রাসী হামলার ঝুঁকি রয়েছে। সেই সব গোষ্ঠী ও ব্যক্তিও হামলা চালাতে পারেন, যাঁরা যুক্তরাজ্য ও ব্রিটিশ নাগরিকদের তাদের টার্গেট মনে করেন।
ব্রিটিশ নাগরিকদের সব সময় চারপাশ সম্পর্কে সজাগ থাকতে বলা হয়েছে। বিদেশে কীভাবে নিরাপদ থাকতে হয় এবং সন্ত্রাসী হামলার সময় কী করতে হবে, সে বিষয়ে যুক্তরাজ্যের কাউন্টার টেররিজম পুলিশের পরামর্শ রয়েছে বলে উল্লেখ করা হয়েছে।
বাংলাদেশের রাজনৈতিক পরিস্থিতি নিয়ে যুক্তরাজ্যের হাইকমিশন বলেছে, ২০২৪ সালের জুলাই ও আগস্টে বাংলাদেশজুড়ে ব্যাপক সহিংসতা হয়, যাতে অনেক মৃত্যু ও বহু আহত হয়েছে।
পরিস্থিতি এখনো অস্থির রয়েছে উল্লেখ করে হাইকমিশন বলেছে, রাজনৈতিক মিছিল ও সমাবেশ এখনো অব্যাহত রয়েছে। এগুলো দ্রুত সহিংস হয়ে উঠতে পারে, যা আইনশৃঙ্খলা রক্ষাকারী বাহিনীর সঙ্গে সংঘর্ষে রূপ নিতে পারে। দেশজুড়ে শহর ও নগরে বিক্ষোভ ও ধর্মঘটের সময় সহিংসতা, ভাঙচুর ও অগ্নিসংযোগের ঘটনা ঘটতে পারে। এসব ঘটনা প্রাণঘাতীও হয়ে উঠতে পারে।
বাংলাদেশে সাম্প্রতিক অস্থিরতার একটি প্রভাব পুলিশের কর্মকাণ্ডের ওপর পড়েছে উল্লেখ করে যুক্তরাজ্যের হাইকমিশন বলেছে, দেশজুড়ে কিছু থানায় উল্লেখযোগ্য ক্ষয়ক্ষতি হয়েছে। সেগুলোর বেশির ভাগ আবার সচল হয়েছে। তবে সব পুলিশ সদস্য কাজে ফেরেননি।
সংশোধনী
প্রকাশিত প্রতিবেদনে ত্রুটি থাকায় শিরোনামসহ প্রয়োজনীয় সংশোধন করা হলো। এ জন্য আমরা দুঃখিত।

=== দক্ষিণ কোরিয়ায় সামরিক আইন জারি ===
দক্ষিণ কোরিয়ায় জরুরি ভিত্তিতে সামরিক আইন জারি করেছেন দেশটির প্রেসিডেন্ট ইউন সুক-ইওল। আজ মঙ্গলবার টেলিভিশনে জাতির উদ্দেশে দেওয়া ভাষণে এ ঘোষণা দেন তিনি। ‘কমিউনিস্ট বাহিনীর’ হাত থেকে দেশকে রক্ষা করতে এ পদক্ষেপ নেওয়া হয়েছে বলে জানিয়েছেন তিনি।
জাতির উদ্দেশে দেওয়া ভাষণে ইউন সুক-ইওল বলেন, ‘উদারপন্থী দক্ষিণ কোরিয়াকে উত্তর কোরিয়ার কমিউনিস্ট বাহিনীর হুমকি থেকে সুরক্ষা দিতে এবং রাষ্ট্রবিরোধী বিভিন্ন শক্তি নির্মূল করতে আমি জরুরি ভিত্তিতে সামরিক আইন জারি করছি।’
এমন এক সময় দক্ষিণ কোরিয়ার প্রেসিডেন্ট সামরিক আইন জারির ঘোষণা দিলেন, যখন আগামী অর্থবছরের প্রস্তাবিত বাজেট নিয়ে তাঁর দল পিপল পাওয়ার পার্টি এবং বিরোধী দল ডেমোক্রেটিক পার্টির মধ্যে দ্বন্দ্ব চলছে। গত সপ্তাহে পার্লামেন্টারি কমিটির মাধ্যমে বেশ ছোট আকারের বাজেট পরিকল্পনার অনুমোদন দিয়েছেন বিরোধী দলের আইনপ্রণেতারা।
বিরোধী আইনপ্রণেতারা দেশের গুরুত্বপূর্ণ কার্যক্রম পরিচালনার জন্য প্রয়োজনীয় সব বাজেটে কাটছাঁট করেছেন বলে অভিযোগ এনে ইউন সুক-ইওল বলেন, এই গুরুত্বপূর্ণ কার্যক্রমগুলোর মধ্যে রয়েছে মাদকের বিরুদ্ধে লড়াই ও জননিরাপত্তার মতো বিষয়গুলো। বাজেটে কাটছাঁটের ফলে দেশ মাদকের স্বর্গরাজ্যে পরিণত হতে যাচ্ছে এবং বিশৃঙ্খলা দেখা দিতে যাচ্ছে।
পার্লামেন্টের বিরোধী দলের সদস্যদের প্রতি ইঙ্গিত করে ইউন সুক-ইওল বলেন, ‘আমাদের জাতীয় পরিষদ অপরাধীদের স্বর্গে পরিণত হয়েছে। এটি আইনি একনায়কতন্ত্রের আবাসস্থল হয়ে উঠেছে। তারা বিচারিক ও প্রশাসনিক ব্যবস্থাকে পঙ্গু করে দিতে চাইছে। একই সঙ্গে আমাদের উদারপন্থী গণতান্ত্রিক ব্যবস্থাকে পাল্টে দিতে চাইছে।’
বর্তমানে দক্ষিণ কোরিয়ার ৩০০ সদস্যের পার্লামেন্টে বিরোধী ডেমোক্রেটিক পার্টির সংখ্যাগরিষ্ঠতা রয়েছে। সামরিক আইন জারির সিদ্ধান্ত ‘অনিবার্য’ ছিল বলে গতকালের ভাষণে উল্লেখ করেছেন ইউন সুক-ইওল। তাঁর মতে, বিরোধী দলের সদস্যরা ‘রাষ্ট্রবিরোধী শক্তি’। ভাষণে তিনি বলেন, ‘রাষ্ট্রবিরোধী শক্তি থেকে দেশকে যত দ্রুত সম্ভব মুক্তি দিয়ে পরিস্থিতি স্বাভাবিক করব আমি।’
এদিকে প্রেসিডেন্ট ইউন সুক-ইওলের স্ত্রী এবং তাঁর দলের শীর্ষ কয়েকজন নেতাকে জড়িয়ে কেলেঙ্কারির ঘটনায় বিতর্ক দেখা দিয়েছে। তবে এ বিষয়ে স্বাধীন কোনো তদন্ত করতে রাজি নন তিনি। প্রেসিডেন্টের এমন সিদ্ধান্তেরও কড়া সমালোচনা করছেন তাঁর রাজনৈতিক বিরোধীরা।
দক্ষিণ কোরিয়ার প্রেসিডেন্টের সামরিক আইন জারির বিষয়টিকে অনাকাঙ্ক্ষিত বলে মনে করছেন আল-জাজিরার সাংবাদিক ইউনিস কিম। রাজধানী সিউল থেকে তিনি বলেন, প্রেসিডেন্টের এই সিদ্ধান্ত হতবাক করার মতো। ক্ষমতা নেওয়ার প্রথম দিন থেকেই তাঁর জনসমর্থন ভালো নয়। বলতে গেলে দক্ষিণ কোরিয়ার সাবেক সব প্রেসিডেন্টের চেয়ে কম। আর জরিপকারী প্রতিষ্ঠান রিয়েলমিটারের তথ্য অনুযায়ী, গত সপ্তাহে এই সমর্থন মাত্র ২৫ শতাংশে পৌঁছেছে।

=== আগরতলা মিশনে ভিসা সেবা
বন্ধ করল বাংলাদেশ ===
ভারতের আগরতলায় বাংলাদেশের সহকারী হাইকমিশন আক্রান্ত হওয়ার পর সেখানকার কার্যক্রম বন্ধ করে দিয়েছে বাংলাদেশ। গতকাল মঙ্গলবার আগরতলায় সহকারী হাইকমিশন এক বিজ্ঞপ্তিতে জানায়, নিরাপত্তাহীনতাজনিত অবস্থার প্রেক্ষাপটে পরবর্তী নির্দেশনা না দেওয়া পর্যন্ত সহকারী হাইকমিশনের সব ধরনের ভিসা ও কনস্যুলার সেবা কার্যক্রম বন্ধ থাকবে।
বাংলাদেশে সংখ্যালঘু নির্যাতনের অভিযোগ তুলে হিন্দুত্ববাদী সংগঠন হিন্দু সংঘর্ষ সমিতিসহ কয়েকটি সংগঠনের সমর্থকেরা গত সোমবার সহকারী হাইকমিশন প্রাঙ্গণে ঢুকে হামলা চালিয়েছিল। এ সময় তারা বাংলাদেশের জাতীয় পতাকার অবমাননা করে।
এ ঘটনার প্রতিবাদে ঢাকায় নিযুক্ত ভারতের হাইকমিশনার প্রণয় ভার্মাকে পররাষ্ট্র মন্ত্রণালয় গতকাল দুপুরে তলব করেছে। এ সময় আগরতলার ঘটনায় বাংলাদেশ তীব্র ক্ষোভ প্রকাশ করে তাঁর হাতে একটি প্রতিবাদপত্র তুলে দেয়।
আগরতলায় বাংলাদেশের সহকারী হাইকমিশনে হামলার ঘটনায় পুলিশের তিন সদস্যকে সাময়িক বরখাস্ত করেছে ত্রিপুরা রাজ্য পুলিশ। বদলি করা হয়েছে জ্যেষ্ঠ এক পুলিশ কর্মকর্তাকে। ভাঙচুরের অভিযোগে গ্রেপ্তার করা হয়েছে সাতজনকে।
৫ আগস্ট ছাত্র-জনতার অভ্যুত্থানে শেখ হাসিনার সরকারের পতনের পর থেকে বাংলাদেশ-ভারত সম্পর্কের টানাপোড়েন শুরু হয়। ওই দিনই শেখ হাসিনা ভারতে পালিয়ে যান। ভারতের অভিযোগ, রাজনৈতিক পটপরিবর্তনের পর বাংলাদেশে হিন্দুদের ওপর নির্যাতন চলছে। এই পরিস্থিতিতে কয়েক দিন ধরে ভারতের কলকাতাসহ বিভিন্ন স্থানে বাংলাদেশবিরোধী প্রচারণা ও বিক্ষোভের মধ্যে সোমবার আগরতলায় বাংলাদেশের সহকারী হাইকমিশনে হামলা হয়। ভারতের বিভিন্ন স্থানে গতকালও বাংলাদেশবিরোধী বিক্ষোভ হয়েছে। আর আগরতলায় সহকারী হাইকমিশনে হামলার প্রতিবাদে গতকালও ঢাকা ও ঢাকার বাইরে বিক্ষোভ হয়েছে। বাংলাদেশে ঢাকায় ভারতের হাইকমিশনসহ দেশটির বিভিন্ন মিশনের আশপাশে নিরাপত্তা বাড়ানো হয়েছে। সংখ্যালঘু ইস্যু নিয়ে বাংলাদেশ বলে আসছে, দেশের পরিস্থিতি নিয়ে অপপ্রচার চালাচ্ছে একটি গোষ্ঠী।
আগরতলার বাংলাদেশ মিশনে হামলার প্রতিবাদ জানাতে গতকাল দুপুরে ঢাকায় ভারতীয় হাইকমিশনার প্রণয় ভার্মাকে ভারপ্রাপ্ত পররাষ্ট্রসচিব এম রিয়াজ হামিদুল্লাহ তলব করেন। এ সময় ভারতীয় শীর্ষ কূটনীতিকের হাতে একটি প্রতিবাদপত্র তুলে দেওয়া হয়। অবশ্য সোমবার রাতে বাংলাদেশের ওই প্রতিবাদপত্র দিল্লিতে ভারতের পররাষ্ট্র মন্ত্রণালয়ে পাঠানো হয়েছিল।
ভারতীয় হাইকমিশনারকে তলব করা হলেও পররাষ্ট্র মন্ত্রণালয় অবশ্য আনুষ্ঠানিকভাবে কিছু জানায়নি। গতকাল বিকেলে ভারপ্রাপ্ত পররাষ্ট্রসচিব এম রিয়াজ হামিদুল্লাহর সঙ্গে প্রণয় ভার্মার সাক্ষাতের ব্যাপ্তি ছিল ৩০ মিনিটের বেশি।
জানা গেছে, সোমবার রাতে ভারতের পররাষ্ট্র মন্ত্রণালয়ে যে প্রতিবাদপত্র পাঠানো হয়েছিল, সেটি হাইকমিশনারের হাতে দেওয়া হয়। সামগ্রিকভাবে এটা জানানো হয়েছে যে দুই দেশের মধ্যে সম্পর্কের প্রাতিষ্ঠানিক একটা রূপ আছে। আবার ত্রিপুরাসহ সীমান্তবর্তী রাজ্যগুলোর সঙ্গে সম্পর্কটা বেশ ঘনিষ্ঠ। তাই সম্পর্ককে স্বাভাবিক করে এগিয়ে নেওয়ার স্বার্থে আগরতলা, কলকাতা, মুম্বাইসহ ভারতের বিভিন্ন স্থানের বাংলাদেশ মিশনগুলোকে ঘিরে যেসব অনাকাঙ্ক্ষিত ঘটনাগুলো ঘটেছে, সেগুলোর যেন পুনরাবৃত্তি না হয়। পাশাপাশি ভারতে বাংলাদেশের মিশনগুলোতে যেন কার্যকরভাবে যথেষ্ট নিরাপত্তা নিশ্চিত করা হয়।
ভারতীয় হাইকমিশনার এ সময় ভারপ্রাপ্ত পররাষ্ট্রসচিবকে জানিয়েছেন, আগরতলার অনাকাঙ্ক্ষিত ঘটনার পর বেশ কয়েকজনকে আটক, নিরাপত্তা বাহিনীর সদস্যদের বিরুদ্ধে শাস্তিমূলক ব্যবস্থা নেওয়া হয়েছে। মিশনকে ঘিরে নিরাপত্তা বাড়ানো হয়েছে। শুধু ত্রিপুরায় নয়, দিল্লি, কলকাতা, মুম্বাইসহ ভারতের বিভিন্ন স্থানের বাংলাদেশ মিশনগুলোকে ঘিরে নিরাপত্তা জোরদার করা হয়েছে।
পররাষ্ট্র মন্ত্রণালয়ের কয়েকজন কর্মকর্তা প্রথম আলোকে জানান, গত পাঁচ বছরের মধ্যে ভারতের কোনো হাইকমিশনারকে এই প্রথম মন্ত্রণালয়ে তলব করা হলো। এর আগে ২০১৯ সালে ঢাকায় তখনকার হাইকমিশনার রীভা দাশ গাঙ্গুলিকে তলব করেছিলেন পররাষ্ট্র মন্ত্রণালয়ের তখনকার মহাপরিচালক (দক্ষিণ এশিয়া অনুবিভাগ) আন্দালিব ইলিয়াস। তখন আসামের গুয়াহাটিতে বাংলাদেশের সহকারী হাইকমিশনার শাহ মোহাম্মদ তানভীর মনসুরের গাড়িতে হামলার প্রতিবাদে ভারতীয় হাইকমিশনারকে তলব করা হয়েছিল। ওই সময় নাগরিকত্ব আইন সংশোধন নিয়ে আন্দোলন চলার সময় একদল বিক্ষোভকারী তানভীর মনসুরের গাড়িতে হামলা চালায়।
তলব শেষে পররাষ্ট্র মন্ত্রণালয় থেকে বের হওয়ার সময় প্রণয় ভার্মা সাংবাদিকদের বলেন, ‘ভারত-বাংলাদেশের সম্পর্ক বিস্তৃত ও বহুমুখী, এখানে কথা বলার অনেক ক্ষেত্র রয়েছে। এই সম্পর্ককে শুধু একটি মাত্র বিষয়ে সীমাবদ্ধ করা যায় না। আমরা বাংলাদেশের অন্তর্বর্তীকালীন সরকারের সঙ্গে শান্তি, নিরাপত্তা ও উন্নয়নের লক্ষ্যে দুই দেশের অভিন্ন আকাঙ্ক্ষা পূরণে কাজ করতে আগ্রহী।’
ভারতের হাইকমিশনার আরও বলেন, ‘আমরা সত্যিকার অর্থে একটি গঠনমূলক ও স্থিতিশীল সম্পর্ক চাই। এখানে অনেক বিষয় রয়েছে। অনেক বিষয়ে একে অপরের ওপর নির্ভরশীলতা রয়েছে। পরস্পরের ওপর এই নির্ভরশীলতাকে আমরা উভয়ের স্বার্থে কাজে লাগাতে চাই। আমরা আমাদের সহযোগিতা অব্যাহত রাখব, যাতে আমাদের দুই দেশই উপকৃত হয়। এখানে অনেক ইতিবাচক অগ্রগতিও রয়েছে।’
ভারতের দিল্লিতে বাংলাদেশের হাইকমিশনের পাশাপাশি কলকাতা, মুম্বাই, চেন্নাই, গুয়াহাটি ও আগরতলায় উপহাইকমিশন/সহকারী হাইকমিশন রয়েছে। উত্তর-পূর্বাঞ্চলীয় রাজ্য ত্রিপুরার রাজধানী আগরতলায় বাংলাদেশের সহকারী হাইকমিশন ভিসাসহ নানা রকম কনস্যুলার সেবা দিয়ে থাকে। কনস্যুলার সেবার মধ্যে রয়েছে বাংলাদেশি নাগরিকদের কারও প্রয়োজন হলে ভ্রমণের অনুমতি-সংক্রান্ত পাস দেওয়া, আইনি সহায়তা দেওয়া।
পররাষ্ট্র মন্ত্রণালয়ের কর্মকর্তারা জানিয়েছেন, ভারতের নাগরিকদের জন্য ওই মিশন থেকে প্রতিদিন আড়াই শ-তিন শ ভিসা ইস্যু করা হতো।
পররাষ্ট্র উপদেষ্টা মো. তৌহিদ হোসেন গতকাল প্রথম আলোকে বলেন, নিরাপত্তার কারণে আপাতত আগরতলার বাংলাদেশের সহকারী হাইকমিশনে কনস্যুলার সেবা বন্ধের সিদ্ধান্ত নেওয়া হয়েছে। ফলে ওই মিশন থেকে বাংলাদেশের ভিসা সেবা বন্ধ থাকবে।
সোমবার আগরতলার বাংলাদেশ হাইকমিশনে হামলা এবং মুম্বাইয়ের উপহাইকমিশনের সামনে বিক্ষোভের পর গতকালও ভারতের বিভিন্ন স্থানে বাংলাদেশবিরোধী বিক্ষোভ হয়েছে। ভারতের সংবাদমাধ্যম পিটিআইয়ের খবরে বলা হয়, গতকাল উত্তর প্রদেশের আলীগড়, অযোধ্যা, বানদাসহ বেশ কয়েকটি স্থানে বিক্ষোভ করেছেন কয়েকটি হিন্দুত্ববাদী সংগঠনের নেতা-কর্মীরা। ত্রিপুরার আগরতলায় ‘সনাতনী যুব’ ব্যানারে বিক্ষোভ হয়েছে। এ সময় বিক্ষোভকারীরা বাংলাদেশের আখাউড়া চেকপোস্টের দিকে এগোতে চাইলে তাঁদের বাধা দেয় ভারতের আইনশৃঙ্খলা রক্ষাকারী বাহিনী। আমাদের কলকাতা প্রতিনিধি জানান, কংগ্রেসের নেতা-কর্মীরা গতকাল দক্ষিণ কলকাতার টালিগঞ্জ ফাঁড়ির সামনে বিক্ষোভ ও প্রতিবাদ মিছিল করেন। এতে নেতৃত্ব দেন দক্ষিণ কলকাতার কংগ্রেস নেতা আশুতোষ চট্টোপাধ্যায় ও প্রদীপ প্রসাদ।
এদিকে বিশ্ব হিন্দু পরিষদ (ভিএইচপি) আজ বুধবার কলকাতায় বাংলাদেশ উপহাইকমিশনের কাছে বিক্ষোভের ঘোষণা দিয়েছে বলে কূটনৈতিক সূত্রে জানা গেছে। নাম প্রকাশ না করার শর্তে কলকাতা থেকে বাংলাদেশের এক কূটনীতিক গতকাল সন্ধ্যায় এই প্রতিবেদককে জানান, বিক্ষোভটি যাতে বাংলাদেশ উপহাইকমিশন থেকে বেশ কিছুটা দূরে থামিয়ে দেওয়া হয়, সে বিষয়ে স্থানীয় আইনশৃঙ্খলা রক্ষাকারী বাহিনীকে অনুরোধ জানানো হয়েছে। এ ছাড়া এরই মধ্যে মিশনের আশপাশে নিরাপত্তা বাড়ানো হয়েছে।

=== আগুন ও বরফে জাকের আলী ===
গত রাতটা তখনো সেভাবে গাঢ় হয়নি। সাড়ে ১০টার আশপাশ। হালকা শীতও পড়েছিল। কিন্তু ওম ছড়াচ্ছিল স্ক্রিন কিংবা টিভির পর্দা। চোখের গলি-উপগলি বেয়ে সেই ওম ছড়িয়ে পড়েছে হৃদয়ের নহরধারায়। সেটাও কিছুক্ষণের জন্য নয়, বাংলাদেশ সময় পরশু রাতে। ক্যারিবিয়ান সাগরপাড়ে গাঁইতি দিয়ে স্বরূপ বানাচ্ছিলেন এ দেশেরই এক ছেলে। স্যাবাইনা পার্কের পাথরশক্ত ২২ গজে দাঁড়িয়ে ছেলেটির গাঁইতির (ব্যাট) প্রতিটি আঘাত এ দেশে ছড়াচ্ছিল ওম। নরম বিছানায় কাঁথামুড়ি দেওয়া শরীর বেরিয়ে এসেছে আপনাই। কিংবা চাদরটা একঝটকায় গা থেকে সরিয়ে চোখে বিস্ময়ের রেখাচিত্র টেনে মনটা আনমনেই হয়তো বলেছে, একি দেখছি! ওই শ্বেতশুভ্র সাদায় যাকে এত দিন বেমানান ভেবে এসেছি, সে-ই কি না ওই পোশাকে এমন ভয়ালসুন্দর!
সুন্দরের একটা গরম-গরম গরিমা থাকে; তা নরম হয়ে এল বাংলাদেশের দ্বিতীয় ইনিংসে ৫৯.৫ ওভারে। আলজারি জোসেফের বাউন্সার ব্যাটে ঠিকমতো লাগেনি। তাই গাঁইতিতে (ব্যাট) জোরও পায়নি ছেলেটি। ডিপ মিড উইকেটে ক্যাচ। ওমের ছন্দভঙ্গের পর হা-হুতাশ করেছে গোটা বাংলাদেশই। এমন একটা ইনিংসের সেঞ্চুরি পাওনা ছিল! ক্যারিবীয় ধারাভাষ্যকারেরা তাকালেন আরও গভীরে। ছেলেটি ৬০ পেরোনোর পরই কেউ কেউ বলছিলেন, সেঞ্চুরির চেয়েও গুরুত্বপূর্ণ ইনিংস। ৯১-এ আউট হওয়ার পর তবে কি দ্বিশতকের চেয়েও গুরুত্বপূর্ণ? সে প্রশ্নের উত্তরে আমরা পরে আসব। ছেলেটি মাথা নিচু করে ড্রেসিংরুমে ফেরার সময় উঠে দাঁড়াল স্যাবাইনা পার্কের গ্যালারি। ক্যারিবিয়ান ক্রিকেট পডকাস্টের এক্স হ্যান্ডলে লেখা হলো, ‘...যেন বাংলাদেশের সেরা সময়ের ব্রায়ান লারা।’
লারা? ‘প্রিন্স অব ত্রিনিদাদ’ ব্যাটিংয়ের সৌন্দর্যে অনেকের কাছেই শেষ কথা। কিন্তু কাল যে ছেলেটির (নামটা আপনি জানেন, শূন্যস্থানে তাই সংগত কারণেই না বলা) সঙ্গে স্বয়ং ক্যারিবিয়ান সাগরপাড়ের লোকেরাই লারার তুলনা করলেন, সে তো বাধ্য হয়েই। নইলে প্রতিটি বল খেলার আগে যে ছেলেটি বড় বড় চোখে তাকায় বোলারের দিকে, ছটফটানিয়া মন্ত্রে শাফল করে সরে আসে, তারপর বলটা খেলেই শরীর কেমন এক ঝটকা মারে—তার সঙ্গে সৌন্দর্যে অন্তত লারার তুলনা স্রেফ বাড়াবাড়ি। কিন্তু কার্যকারিতায়? সময়ের প্রয়োজনে রুখে দাঁড়ানোয়?
এতটুকু কম সে নয়! অন্তত কালকের ইনিংস বিবেচনায়।
বলা হয়, ক্রিকেট সাম্যবাদী খেলা। এই খেলা কখনো কখনো সবাইকে এক কাতারে দাঁড় করায়। ক্যারিবীয়রা যে কাতারে লারাকে রাখেন, সেই তাঁরাই একই কাতারে যোগ করা নতুন নামটি মনে রাখতে আনমনে হয়তো বলেছেন, ছেলেটির নাম জাকের আলী। আমরা কেউ কেউ তা শুনে কিংবা পড়ে হয়তো চোখও মুছেছি। সেই অশ্রুও কেমন গরম, আসলে গর্বের ওম।
অথচ এই আমরাই একসময় তাঁর পুরোটা না জেনে সাদা পোশাকে তাঁকে নিয়ে সন্দেহে ভুগেছি। তাতে দোষের কিছু নেই। ক্রিকেটীয় বিশ্লেষণ কোনো অঙ্ক নয়। ভুল প্রমাণের দায়িত্বটা খেলোয়াড়ের। জাকের তা পেরেছেন কি না, সে প্রশ্নই এখন অবান্তর। জাকের না পারলে পরেবোলাররাও পারারসুযোগটা পেতেন না, তাতে আজকের সকালটাও এমন নাতিশীতোঞ্চ হয়ে উঠত না।
কাব্য ছেড়ে এবার একটু কঠিন বাস্তবতায় ফেরা যাক। জাকেরের জাতীয় দলে অভিষেক গত বছর অক্টোবরে এশিয়ান গেমসে। তা কেউ মনে রাখেনি। সম্ভবত জাকের নিজেও না। তাঁকে মনে রাখার শুরুটা এ বছর মার্চে সিলেটে শ্রীলঙ্কার বিপক্ষে প্রথম টি-টোয়েন্টিতে ৩৪ বলে ৬৮ রানের ইনিংসে। বাংলাদেশ ম্যাচটা ৩ রানে হারলেও জাকেরের সেই ইনিংস ৬৭ বলে ১৩৯ রানের সমীকরণকে নামিয়ে এনেছিল ৩ বলে ১০ রানে। মাঝে এক মাস পর মেতে জিম্বাবুয়ের বিপক্ষে দুটি টি-টোয়েন্টিতে ৩৪ বলে ৪৪ ও ১১ বলে অপরাজিত ২৪–এর পর জাকেরের ব্যাটে এই সংস্করণে তেমন কিছু দেখা যায়নি।
তবু এ বছরের নভেম্বরে হলো ওয়ানডে অভিষেক। শারজায় আফগানিস্তানের বিপক্ষে দ্বিতীয় ওয়ানডেতে ৩ ছক্কা ও ১ চারে ২৭ বলে অপরাজিত ৩৭ রানের ইনিংসটি জাকেরের জাত চেনাল আবারও। মেরে খেলতে পারেন, বড় বড় ছক্কা মারতে পারেন! আমরা তাঁর জাতকে ঠিক এভাবেই নামকরণ করেছি। সবাই না হলেও বেশির ভাগই এমন বলেছি, লেখায়, কথায় কিংবা সামাজিক যোগাযোগমাধ্যমে। অথচ ওয়ানডে অভিষেকের এক মাস আগেই মিরপুরে দক্ষিণ আফ্রিকার বিপক্ষে টেস্ট অভিষেকে তৃতীয় দিনে ভঙ্গুর উইকেটে খেললেন ১১১ বলে ৫৮ রানের ইনিংস। সৌন্দর্যপ্রিয় বাঙালি তখনো জাকেরে মজেনি। ছেলেটা কেমন ছটফট করে, অফ স্টাম্পের বাইরের বল কেমন করে যেন ঠেকায়, বল ঠেকিয়েই ব্যাটটা কেমন ঘুরিয়ে নেয়; নাহ, ঠিক প্রথাগত ব্যাটসম্যান সে নয়!
জাকের এরপর সুযোগ পেলেন ওয়েস্ট ইন্ডিজ সফরে। অ্যান্টিগায় প্রথম টেস্টেও বাংলাদেশের প্রথম ইনিংসে করলেন ৮৯ বলে ৫৩। দ্বিতীয় ইনিংসে ৫৮ বলে ৩১। সেই ইনিংসে বাংলাদেশ ১৩২ রানে হুড়মুড় করে অলআউট হওয়ায় জাকেরের টানা দুই টেস্টে ফিফটি নিয়ে কোনো উচ্চবাচ্য শোনা যায়নি। ২০১ রানের ব্যবধানে টেস্ট হারের পর দেশের ক্রিকেট–দর্শকদের মনোযোগও এই সফর নিয়ে নেমে এসেছিল পারদের তলানিতে।
কিন্তু ওই যে, ক্রিকেট সাম্যবাদী খেলা—আসলে জাকেরের প্রাপ্য জমা হচ্ছিল গোপনে। আর কেউ না জানুক, আর কেউ না বুঝুক, এই খেলার ইতিহাস খুব জানে, ব্যাটিংয়ে সৌন্দর্যই শেষ কথা নয়। স্রেফ অলংকার। ব্যাটে বলটা ঠিকমতো লাগানোই শেষ কথা, ব্যাট দিয়ে বলটা নিয়ন্ত্রণে রাখাই দক্ষতা, বলটাকে ব্যাট দিয়ে নিজের ইচ্ছেমতো জায়গায় পাঠানোই সামর্থ্য। কীভাবে তা করলেন, তা মোটেও গুরুত্বপূর্ণ নয়। পাশাপাশি আরও একটি ব্যাপার খুব গুরুত্বপূর্ণ, টেম্পারামেন্ট। বাংলায় সেটাকে সহনশীলতাও বলতে পারেন। পরিস্থিতি বুঝে ব্যাট করা, চাপ শুষে নেওয়া।
কিংস্টন টেস্টের তৃতীয় দিনে জাকের যদি হন স্পঞ্জ, চতুর্থ দিনে তরবারি!
পরশু রাতটা স্মরণ করুন। জাকের যখন ক্রিজে এলেন, বাংলাদেশ ৪ উইকেটে ১৩২ রান। লিড ১৫০। প্রথম ইনিংসে ১৬৪ রানে অলআউট হওয়ায় ভয় তখনো কাটেনি। হুড়মুড় করে সব ভেঙে পড়ার পুরোনো রোগটা ফিরে আসার শঙ্কাও ছিল প্রবল। তার ওপর পাঁচজন পেসার ওয়েস্ট ইন্ডিজের, যাঁদের একসঙ্গে আশির দশকের সেই ভয়ংকর ‘পেস চতুষ্টয়’–এর সঙ্গে কেউ কেউ ঠারেঠোরে তুলনাও করেন। তাঁদের সামলে তৃতীয় দিন শেষে জাকের যখন মাঠ ছাড়লেন তাঁর নামের পাশে ৪৯ বলে অপরাজিত ২৯। ততক্ষণে লিটন দাসের সঙ্গে ৫২ বলে ৪১ রানের জুটি গড়ে ক্যারিবীয়দের মনোবল ভেঙেছেন ও তারপর তাইজুলকে সঙ্গে নিয়ে দিন পার করে লিড নিয়ে গেছেন ২১১ রানে। তৃতীয় দিনে জাকের ব্যাটিংটা স্মরণ করতে পারেন। আপাতদৃষ্টে সব সময়ই নড়বড়ে মনে হলেও ওই আসল কাজটা, বলকে ব্যাটে ঠিকমতো খেলা এবং দেখেশুনে ছেড়ে দেওয়া—দুটি কাজেই ছিলেন এক শতে এক শ। অন্য ভাষায়, ক্যারিবীয় পেস স্রোতকে শুষেছেন স্পঞ্জের মতো। শামার জোসেফ-আলজারিদের ভেতরের লড়াইয়ের পানিকে শুষে মরুভূমি বানিয়ে ছেড়েছেন!
তারপর এল গতকাল, অর্থাৎ টেস্টের চতুর্থ দিন। নতুন উদ্যমে ফিরলেন ক্যারিবীয় পেসাররা। আর সময়ের প্রয়োজনে ঝলসে উঠল জাকেরের ব্যাটও। এদিন বাংলাদেশ ২৬৮ রানে অলআউট হওয়ার পথে বাংলাদেশ তুলেছে ৭৫। জাকের একাই তুললেন ৫৭ বলে ৬২। ৮০ বলে ফিফটি তুলে নেওয়ার পর বাকি ৪১ তুলেছেন ২৬ বলে! অর্থাৎ, জাকের যখন বুঝেছেন, অন্য প্রান্তের ব্যাটসম্যানরা আর বেশিক্ষণ টিকতে পারবেন না, উইকেটও পড়ছিল দ্রুতই, তখন থেকে একাই বাংলাদেশের লিড বাড়ানোর দায়িত্বটা কাঁধে তুলে নিয়েছেন। লারার ব্যাটিং মনে থাকলে ম্যাচের ঠিক এ পর্যায়ে জাকের সঙ্গে কিংবদন্তির মানসিকতায় অমিল আপনি পাবেন না। শামার, আলজারি, রোচ, সিলসের খাটো লেংথের বল পুল-হুকে যেমন সীমানা পার করেছেন, তেমনি ১৪০-১৪৫ কিলোমিটার গতিতে অহরহ বল করা এসব পেসারকেই এগিয়ে এসে মেরেছেন ছক্কা।
অন্য ভাষায়, অন্য স্বরে, অন্য চোখে, এ স্রেফ কলিজা!
ক্যারিবিয়ানদের কাছে এই ব্যাপারটা খুব পছন্দ। ভয়ংকর সব বোলারের বিপক্ষে কেউ কলিজা দেখিয়ে লড়লেই তাঁরা মুগ্ধ। ওদিকে আমরা হয়তো তখন জাকেরের প্রথম শ্রেণির রেকর্ড দেখে তাঁকে নতুন করে আবিষ্কারের নেশায় মত্ত। কারণ, তাঁর পরিচিতি তো জাকেরের পরিচিতিও টি-টোয়েন্টির মারদাঙ্গা ব্যাটিং দিয়ে। বিপিএলের সর্বশেষ আসরে ১৪ ম্যাচের ১০ ইনিংসে ব্যাট করে ১৪১ স্ট্রাইক রেটে করেছেন ১৯৯ রান। সেই জাকেরকে সাদা পোশাকে ‘নাইট’দের ভূমিকায় নতুন করে আবিষ্কার করে কেউ কেউ তৎক্ষণাৎ হয়তো তাঁর টেস্ট অভিষেক–পূর্ব প্রথম শ্রেণির রেকর্ডও খুঁজেছেন।
তাহলে শুনুন—২০২০ সালের শুরু থেকে টেস্ট অভিষেকের আগে প্রথম শ্রেণির ক্রিকেটে ৫০ ইনিংসে তাঁর রান ছিল ২০০৬, গড় ৪০.১২। টেস্ট অভিষেকের আগে সর্বশেষ প্রথম শ্রেণির ম্যাচটি ছিল গত আগস্টে পাকিস্তানে—পাকিস্তান শাহিনসের বিপক্ষে সে ম্যাচে ২৮৬ বলে ১৭২ রানের ইনিংস খেলেন জাকের, ১৭টি চার ও ৫টি ছক্কায়। টেস্ট অভিষেকের আগে সব মিলিয়ে প্রথম শ্রেণিতে ৪৯ ম্যাচে ৮১ ইনিংসে ৪ সেঞ্চুরিতে ৪১.৪৭ গড়ে জাকের রান করেছিলেন ২৮৬২। অর্থাৎ, প্রথম শ্রেণির ক্রিকেট খেলে বাংলাদেশের টেস্ট দলে উঠে আসা অন্য সব ক্রিকেটারের চেয়ে জাকেরের যোগ্যতা নেহাত কম ছিল না।
কিন্তু কাল জাকের যা দেখালেন, সেই ইনিংসকে আপনি কোথায় রাখবেন? একে তো দেশের বাইরে, তারও পর চাপ শুষে পরিস্থিতি বুঝে দারুণ বোলিং অ্যাটাকের বিপক্ষে আক্রমণাত্মক ব্যাটিং। দেশের টেস্ট ইতিহাসেই কি অন্যতম সেরা ইনিংস?
গত আগস্ট-সেপ্টেম্বরে সর্বশেষ পাকিস্তান সফরেই দ্বিতীয় টেস্টে বাংলাদেশের প্রথম ইনিংসে আছে লিটনের ১৩৮। ২৬ রানে ৫ উইকেট পড়ার পর নেমে অমন একটা ইনিংস। ২০১৭ সালে অস্ট্রেলিয়ার বিপক্ষে মিরপুরের ভয়ংকর স্পিন উইকেটে তামিম ইকবালের দুই ইনিংসে ৭১ ও ৭৮। ভুললে চলবে না সেই তামিমেরই ২০১০ সালে লর্ডস ও ওল্ড ট্রাফোর্ডের সেঞ্চুরি। ২০১৭ সালে ওয়েলিংটনে সাকিবের ২১৭ কিংবা ২০০৯ সালে ওয়েস্ট ইন্ডিজে ৯৭ বলে তাঁর ম্যাচ জেতানো অপরাজিত ৯৬। এমন আরও কিছু ইনিংস যোগ হবে সে তালিকায়। জাকেরের ইনিংসটি সেখানে অবশ্যই নবতম সংযোজন।
এমন কিছু যে হবে, সেটা কিন্তু একজন টের পেয়েছিলেন সবার আগে। কেউ কেউ তাঁকে বাংলাদেশের ব্যাটিংয়ের শেষ কথাও মানেন। মুশফিকুর রহিম! জাকেরের কালকের ইনিংসটির পর ইনস্টাগ্রামে তাঁকে নিয়ে মুশফিকুরের উচ্ছ্বাস, ‘টেস্টের টুপিটি তোমাকে দেওয়ার সময় বলেছিলাম, দেশের প্রতিনিধিত্ব করার এই মূল্যবান টুপিটি তোমাকে দিয়ে আনন্দের সঙ্গে সম্মানবোধও করছি। কারণ, আমি জানি তুমি মহাকাব্যিক কিছু করবে...।’
জাকের সেই টেস্ট অভিষেকের মাত্র ৪৪ দিনের মাথায় এমন এক কাব্যই লিখলেন, দিন যত গড়াবে, মাস ফুরিয়ে বছর যত আসবে সামনে, সেই কাব্যের ‘ওম’-ও তত বাড়বে! নইলে ১৪ বছর পেরিয়েও লর্ডস কিংবা ওল্ড ট্রাফোর্ডে তামিমের সেই সেঞ্চুরি মনে করে লোকে তখনকার চেয়ে এখন বেশি আবেগাপ্লুত হতো না। আর একটা পার্থক্যও আছে, যেটা আরও গভীর। বাংলাদেশের টেস্ট ইতিহাসে সেরা ইনিংসগুলো এর আগে যাঁরা খেলেছেন, তাঁদের সবাই হয় স্বীকৃত ব্যাটসম্যান, নয়তো সাকিবের মতো বিশ্বমানের অলরাউন্ডার। জাকের কী? ওয়েস্ট ইন্ডিজে দুই টেস্টের এই সিরিজে শুধুই সর্বোচ্চ রান সংগ্রাহক?
জাকের দলের প্রয়োজনে হয় স্পঞ্জ, নয় তো তরবারি কিংবা এ দুইয়ের মিশেলে বিপর্যয়-ভীতির শীতে ওম!

=== ৮৬৬ ম্যাচ খেলে প্রথম লাল কার্ড দেখলেন তিনি ===
জার্মান কাপের তৃতীয় রাউন্ড থেকেই বাদ পড়েছে বায়ার্ন মিউনিখ। বায়ার লেভারকুসেন কাছে কাল ১-০ গোলে হেরে বিদায় নিয়েছে ম্যাচের বেশির ভাগ সময়ই ১০ জন নিয়ে খেলা বাভারিয়ানরা। এমন ম্যাচের পর বায়ার্ন খেলোয়াড়দের মন খারাপ থাকারই কথা। মানুয়েল নয়্যারেরও মন খারাপ ছিল, তবে স্বাভাবিকের চেয়ে একটু বেশি খারাপই ছিল জার্মান গোলরক্ষকের। হারের পেছনে যে নিজেকেই সবচেয়ে বড় কারণ ভাবছেন নয়্যার।
অবিশ্বাস্য কাণ্ডই করেছেন নয়্যার। ১৮ মিনিটেই তাঁকে মাঠ ছাড়তে হয়েছে লাল কার্ড দেখে। ৮৬৬ ম্যাচের পেশাদার ক্যারিয়ারে এই প্রথম লাল কার্ড দেখলেন জার্মানির সাবেক অধিনায়ক। ভুল করে অভূতপূর্ব অভিজ্ঞতার সঙ্গে পরিচয়, এরপর দলের হার—নয়্যারের মন তো খারাপ হবেই।
নাথান টেলার দ্বিতীয়ার্ধের গোলে হারার পর নয়্যার দুঃখ প্রকাশ করেছেন দলের হারের কারণ হওয়ায়, ‘লাল কার্ডটাই ম্যাচের ফল নির্ধারণ করে দিয়েছে। আমরা কষ্ট পাচ্ছি, আমি দুঃখিত।’
সব সময় যা করেন, তেমনটা করতে গিয়েই লাল কার্ড দেখেন নয়্যার। লেভারকুসেনের আক্রমণ ঠেকাতে পেনাল্টি বক্সের বাইরে গিয়ে জেরেমি ফ্রিমপংকে চ্যালেঞ্জ জানাতে গিয়েই ভজকট বাঁধান নয়্যার, করে বসেন ফাউল। সঙ্গে সঙ্গেই সরাসরি লাল কার্ড দেখিয়ে দেন রেফারি।
নয়্যারের ‘ইতিহাস’ বায়ার্নের জার্সিতে প্রথম ম্যাচ খেলার সুযোগ করে দেয় ইসরায়েলি গোলরক্ষক দানিয়েল পেরেৎজকে। বায়ার্নে যোগ দেওয়ার ১৮ মাস পর অভিষেক হলো তাঁর।

=== সিলেট বিভাগে নভেম্বরে সড়কে ৩২ জনের প্রাণহানি ===
সিলেট বিভাগে নভেম্বর মাসে সড়ক দুর্ঘটনায় ৩২ জনের প্রাণহানি হয়েছে। নিহতদের মধ্যে ১৭ জন মোটরসাইকেল আরোহী। এক মাসে মোট ২৯টি দুর্ঘটনায় এসব প্রাণহানির ঘটনা ঘটেছে। পাশাপাশি আহত হয়েছেন ৩৪ জন। নিরাপদ সড়ক চাই (নিসচা) সিলেট বিভাগীয় কমিটির প্রতিবেদন সূত্রে আজ বুধবার সকালে এ তথ্য জানা গেছে।
প্রতিবেদনে জানানো হয়, সিলেটের চারটি জেলার মধ্যে সবচেয়ে বেশি সড়ক দুর্ঘটনা হয়েছে সিলেটে। নভেম্বর মাসে সিলেট জেলায় ১২টি সড়ক দুর্ঘটনায় ১২ জন নিহত ও ১৭ জন আহত হয়েছেন। সুনামগঞ্জ জেলায় পাঁচটি সড়ক দুর্ঘটনায় ছয়জন নিহত ও তিনজন আহত হয়েছেন। মৌলভীবাজার জেলায় সাতটি সড়ক দুর্ঘটনায় আটজন নিহত ও ৯ জন আহত হয়েছেন এবং হবিগঞ্জ জেলায় পাঁচটি সড়ক দুর্ঘটনায় ছয়জন নিহত ও পাঁচজন আহত হয়েছেন।
প্রতিবেদনে আরও উল্লেখ করা হয়, নভেম্বর মাসে সিলেট বিভাগে সড়ক দুর্ঘটনায় নিহত ব্যক্তিদের মধ্যে সবচেয়ে বেশি ১৭ জন মোটরসাইকেল আরোহী, ৯ জন সিএনজিচালিত অটোরিকশাচালক, লেগুনাচালক ও যাত্রী এবং ছয়জন পথচারী রয়েছেন। নিহত ৩২ জনের মধ্যে ২৪ পুরুষ, পাঁচজন নারী ও তিনজন শিশু।
নিরাপদ সড়ক চাই–এর কেন্দ্রীয় কমিটির সহসাংগঠনিক সম্পাদক ও সিলেট বিভাগীয় কমিটির সদস্যসচিব জহিরুল ইসলাম জানান, পাঁচটি স্থানীয় দৈনিক পত্রিকা, অনলাইন  পোর্টাল, দুটি জাতীয় দৈনিক পত্রিকায় প্রকাশিত ও নিসচা সিলেটের শাখা সংগঠনগুলোর তথ্যের ভিত্তিতে নিসচা বিভাগীয় কমিটি এ প্রতিবেদন তৈরি করেছে। এর আগে গত অক্টোবরে সিলেট বিভাগে ৩৬টি সড়ক দুর্ঘটনায় ৩৪ জন নিহত ও ৬৭ জন আহত হওয়ার তথ্য দিয়েছিল নিসচা সিলেট বিভাগ।

=== বীরগঞ্জের ইউএনওর অপসার‌ণের দা‌বি‌তে সড়ক অবরোধ করে শিক্ষক‌দের মানববন্ধন ===
দিনাজপু‌রের বীরগঞ্জ উপ‌জেলায় এক শিক্ষক‌কে বরখা‌স্ত করায় ইউএনও ফজলে এলাহী‌কে অপসার‌ণের দা‌বি‌তে মানববন্ধন ও সড়ক অব‌রোধ করা হ‌য়ে‌ছে।‌
আজ বুধবার বেলা ১১টায় উপ‌জেলা প‌রিষ‌দের প্রধান ফট‌কের সাম‌নে এ কর্মসূ‌চি পালন করে‌ছেন উপ‌জেলা মাধ্যমিক বিদ্যাল‌য়ের শিক্ষকেরা। এই আন্দোল‌নে একাত্মতা ঘোষণা ক‌রেন উপ‌জেলা বিএন‌পির একাংশের নেতারা।
এ সময় সড়ক অব‌রো‌ধে পঞ্চগড়-‌দিনাজপুর আঞ্চ‌লিক মহাসড়‌কের উভয় পা‌শে যানবাহন আটকা প‌ড়ে তীব্র যানজ‌টের সৃ‌ষ্টি হয়।
ইউএনওকে অপসারণের দাবিতে প্রায় দুই ঘণ্টা সড়ক অব‌রোধ ক‌রে রা‌খেন আন্দোলনকারীরা। প‌রে বেলা দুইটায় আইনশৃঙ্খলা বা‌হিনীর সদস্যরা অব‌রোধকারী‌দের‌ সড়ক থে‌কে স‌রি‌য়ে নেন। ঘটনাস্থ‌লে উপ‌স্থিত হ‌য়ে প‌রি‌স্থি‌তি নিয়ন্ত্রণের চেষ্টা কর‌ছেন পু‌লিশ, সেনাবা‌হিনী ও জেলা প্রশাস‌নের ঊর্ধ্বতন কর্মকর্তারা। খবর পে‌য়ে ঘটনাস্থ‌লে উপ‌স্থিত হ‌য়ে‌ছেন দিনাজপুর অ‌তি‌রিক্ত জেলা প্রশাসক (‌শিক্ষা ও আই‌সি‌টি) এস এম হা‌সিবুল হাসান।
মানববন্ধনে বক্তব্য দে‌ন বাংলা‌দেশ শিক্ষক স‌মি‌তি বীরগঞ্জ শাখার সভাপ‌তি নুরুল ইসলাম, সাধারণ সম্পাদক আবদুল কা‌দের, ক‌মি‌টির আহ্বায়ক লিটন চৌধুরী, জগদল উচ্চবিদ্যাল‌য়ের শিক্ষক এমদাদুল হক। এ সময় উপ‌জেলা বিএন‌পির নেতা–কর্মীরাও ইউএনওর অপসার‌ণের দা‌বি‌তে নানা স্লোগান দেন এবং তাঁর অনিয়ম–দুর্নী‌তির কথা তু‌লে ধ‌রেন।
মানববন্ধনে জগদল উচ্চবিদ্যাল‌য়ের ‌শিক্ষক এমদাদুল হক বলেন, গত ৫ আগস্ট সরকার পত‌নের প‌রে পদা‌ধিকার ব‌লে উপ‌জেলার সব মাধ্যমিক বিদ্যালয়ের ব্যবস্থাপনা কমিটি সভাপ‌তির দায়িত্ব পালন কর‌ছেন উপ‌জেলা নির্বাহী কর্মকর্তা। দা‌য়িত্ব গ্রহ‌ণের পর থে‌কে শিক্ষক‌দের সঙ্গে অসদাচারণ ও হয়রানি শুরু ক‌রে‌ছেন। সম্প্রতি চৌধুরীহাট উচ্চ বিদ্যাল‌য়ের শিক্ষক আবদুর রহমান‌কে অন্যায়ভাবে বরখাস্ত ক‌রে‌ছেন। তি‌নি বি‌ভিন্ন প্রতিষ্ঠা‌নে চতুর্থ শ্রেণির কর্মচারী নি‌য়োগ দেওবার না‌মে অর্থ গ্রহণ ক‌রে‌ছেন। শিক্ষকদের সঙ্গে ন্যূনতম সৌজন্য বজায় রা‌খেন না।
উপ‌জেলা বিএন‌পির ক‌য়েকজন নেতা ব‌লেন, এই ইউএনও আওয়ামী লীগের দোসর হয়ে কাজ করছেন। বালুমহাল, সার ডিলার‌দের কা‌ছে অর্থগ্রহণ এবং আশ্রয়ন প্রক‌ল্পে দুর্নী‌তি ক‌রে আস‌ছেন। ক‌য়েকজন ছাত্রকে সঙ্গে নি‌য়ে উপ‌জেলার বি‌ভিন্ন বিষ‌য়ে সিদ্ধান্ত গ্রহণ কর‌ছেন। আজ‌কের শা‌ন্তিপূর্ণ এই আন্দোলন দমন কর‌তেও তি‌নি শিক্ষার্থী‌দের জ‌ড়ো ক‌রে‌ছি‌লেন। প‌রে সাধারণ মানু‌ষের তো‌পের ম‌ু‌খে শিক্ষার্থীরা স‌রে যান।
এসব অভিযোগের বিষ‌য়ে উপ‌জেলা উপ‌জেলা নির্বাহী কর্মকর্তা ফজ‌লে এলাহী ব‌লেন, যে শিক্ষ‌ককে বহা‌লের দা‌বি‌তে আজ‌ আন্দোলন হচ্ছে, তি‌নি দীর্ঘ প্রায় তিন মাস বিদ্যালয়ে অনুপ‌স্থিত। সরকার পত‌নের প‌রে তাঁকে স‌রি‌য়ে দি‌তে সেখানকার মানুষ বি‌ক্ষোভ পর্যন্ত ক‌রে‌ছেন। প্রশাসন থে‌কে তাঁকে তিন‌টি নো‌টিশ দেওয়া হ‌য়ে‌ছে। তদন্ত ক‌মি‌টি করা‌ হয়ে‌ছে। যথাযথ আই‌ন প্রক্রিয়া মে‌নে ওই শিক্ষ‌কের বিষ‌য়ে সিদ্ধান্ত গ্রহণ করা হ‌য়ে‌ছে।
বিএন‌পির নেতাদের অভিযো‌গের বিষ‌য়ে ইউএনও ব‌লেন, যাঁরা অভিযোগ কর‌ছেন, তাঁরা চে‌য়ে‌ছিলেন তাঁদের একক নেতৃ‌ত্বে সব‌কিছু চল‌বে।‌ বি‌ভিন্ন মেলায় যাত্রা বা জুয়া চালা‌নোর চেষ্টা ক‌রে‌ছিলেন, সেসবের অনুম‌তি দেওয়া হয়‌নি। বিগত ১ বছর চার মা‌সে ১৮০‌টি ভ্রাম্যমাণ আদালত কার্যক্রম করা হ‌য়ে‌ছে। সুতরাং যাঁরা সামা‌জিক অপরাধ ক‌রেন, তাঁদের ক্ষেত্রে ইউএনওতো চক্ষুশূল হ‌বেই।
ইউএনওর বিষয়ে অতিরিক্ত জেলা প্রশাসক (‌শিক্ষা ও আই‌সি‌টি) এস এম হা‌সিবুল হাসান মু‌ঠো‌ফো‌নে ব‌লেন, ‘এক‌টি লি‌খিত অভি‌যোগ আমরা পে‌য়ে‌ছি। সে‌টির বিষ‌য়ে তদন্ত করা হ‌বে। তদন্ত শে‌ষে যথাযথ আইনিব্যবস্থা গ্রহণ করা হ‌বে।’

=== সিলেট বিভাগে নভেম্বরে সড়কে ৩২ জনের প্রাণহানি ===
সিলেট বিভাগে নভেম্বর মাসে সড়ক দুর্ঘটনায় ৩২ জনের প্রাণহানি হয়েছে। নিহতদের মধ্যে ১৭ জন মোটরসাইকেল আরোহী। এক মাসে মোট ২৯টি দুর্ঘটনায় এসব প্রাণহানির ঘটনা ঘটেছে। পাশাপাশি আহত হয়েছেন ৩৪ জন। নিরাপদ সড়ক চাই (নিসচা) সিলেট বিভাগীয় কমিটির প্রতিবেদন সূত্রে আজ বুধবার সকালে এ তথ্য জানা গেছে।
প্রতিবেদনে জানানো হয়, সিলেটের চারটি জেলার মধ্যে সবচেয়ে বেশি সড়ক দুর্ঘটনা হয়েছে সিলেটে। নভেম্বর মাসে সিলেট জেলায় ১২টি সড়ক দুর্ঘটনায় ১২ জন নিহত ও ১৭ জন আহত হয়েছেন। সুনামগঞ্জ জেলায় পাঁচটি সড়ক দুর্ঘটনায় ছয়জন নিহত ও তিনজন আহত হয়েছেন। মৌলভীবাজার জেলায় সাতটি সড়ক দুর্ঘটনায় আটজন নিহত ও ৯ জন আহত হয়েছেন এবং হবিগঞ্জ জেলায় পাঁচটি সড়ক দুর্ঘটনায় ছয়জন নিহত ও পাঁচজন আহত হয়েছেন।
প্রতিবেদনে আরও উল্লেখ করা হয়, নভেম্বর মাসে সিলেট বিভাগে সড়ক দুর্ঘটনায় নিহত ব্যক্তিদের মধ্যে সবচেয়ে বেশি ১৭ জন মোটরসাইকেল আরোহী, ৯ জন সিএনজিচালিত অটোরিকশাচালক, লেগুনাচালক ও যাত্রী এবং ছয়জন পথচারী রয়েছেন। নিহত ৩২ জনের মধ্যে ২৪ পুরুষ, পাঁচজন নারী ও তিনজন শিশু।
নিরাপদ সড়ক চাই–এর কেন্দ্রীয় কমিটির সহসাংগঠনিক সম্পাদক ও সিলেট বিভাগীয় কমিটির সদস্যসচিব জহিরুল ইসলাম জানান, পাঁচটি স্থানীয় দৈনিক পত্রিকা, অনলাইন  পোর্টাল, দুটি জাতীয় দৈনিক পত্রিকায় প্রকাশিত ও নিসচা সিলেটের শাখা সংগঠনগুলোর তথ্যের ভিত্তিতে নিসচা বিভাগীয় কমিটি এ প্রতিবেদন তৈরি করেছে। এর আগে গত অক্টোবরে সিলেট বিভাগে ৩৬টি সড়ক দুর্ঘটনায় ৩৪ জন নিহত ও ৬৭ জন আহত হওয়ার তথ্য দিয়েছিল নিসচা সিলেট বিভাগ।

=== মানবতাবিরোধী অপরাধের মামলায় আমু ও কামরুলকে গ্রেপ্তার দেখিয়ে কারাগারে পাঠানোর আদেশ ===
জুলাই-আগস্টে ছাত্র-জনতার আন্দোলনকালে সংগঠিত মানবতাবিরোধী অপরাধের এক মামলায় বিগত আওয়ামী লীগ সরকারের মন্ত্রী আমির হোসেন আমু ও কামরুল ইসলামকে গ্রেপ্তার দেখিয়ে কারাগারে পাঠানোর আদেশ দিয়েছেন আন্তর্জাতিক অপরাধ ট্রাইব্যুনাল।
১৮ ডিসেম্বর মামলার পরবর্তী শুনানিতে অন্য আসামিদের সঙ্গে এই দুজনকে হাজির করার নির্দেশও দিয়েছেন ট্রাইব্যুনাল।
আজ বুধবার বিচারপতি মো. গোলাম মর্তূজা মজুমদারের নেতৃত্বাধীন তিন সদস্যের ট্রাইব্যুনাল এই আদেশ দেন। ট্রাইব্যুনালের অপর দুই সদস্য হলেন বিচারপতি মো. শফিউল আলম মাহমুদ এবং অবসরপ্রাপ্ত জেলা ও দায়রা জজ মো. মোহিতুল হক এনাম চৌধুরী।
আওয়ামী লীগের উপদেষ্টা পরিষদের সদস্য আমির হোসেন আমুকে গত ৬ নভেম্বর রাজধানীর ধানমন্ডি থেকে গ্রেপ্তার করা হয়। তিনি আওয়ামী লীগের নেতৃত্বাধীন ১৪-দলীয় জোটের সমন্বয়ক। অন্যদিকে আওয়ামী লীগের উপদেষ্টা পরিষদের সদস্য কামরুল ইসলামকে গত ১৯ নভেম্বর রাজধানীর উত্তরা থেকে গ্রেপ্তার করে পুলিশ। হত্যা মামলায় উভয়কে রিমান্ডে পায় পুলিশ। রিমান্ড শেষে তাঁদের কারাগারে পাঠানো হয়। এবার ছাত্র-জনতার আন্দোলনকালের মানবতাবিরোধী অপরাধে জড়িত থাকার অভিযোগে আন্তর্জাতিক অপরাধ ট্রাইব্যুনালে দায়ের করা মামলায় তাঁদের গ্রেপ্তার দেখানো হলো।
আন্তর্জাতিক অপরাধ ট্রাইব্যুনালে এ মামলা করেন চিফ প্রসিকিউটর। মামলায় আসামি করা হয়েছে আওয়ামী লীগের সাধারণ সম্পাদক ওবায়দুল কাদেরসহ বিগত আওয়ামী লীগ সরকারের ৪৫ জন মন্ত্রী, উপদেষ্টা, সংসদ সদস্যকে। ইতিমধ্যে তাঁদের অনেককে গ্রেপ্তার করা হয়েছে।
মামলায় আওয়ামী লীগের সাবেক দুই মন্ত্রী আমু ও কামরুলকে হাজির করার জন্য ২ ডিসেম্বর ট্রাইব্যুনালের কাছে পৃথক দুটি আবেদন করেছিলেন প্রসিকিউটর গাজী মোনাওয়ার হুসাইন ও বি এম সুলতান মাহমুদ। আবেদনের পরিপ্রেক্ষিতে তাঁদের আজ (বুধবার) ট্রাইব্যুনালে হাজির করার জন্য নির্দেশ দেওয়া হয়েছিল।
আজ বেলা ১১টা ৪০ মিনিটে আমু ও কামরুলকে ট্রাইব্যুনালে আনা হয়। এ সময় তাঁদের বিরুদ্ধে আনা বিভিন্ন অভিযোগ ট্রাইব্যুনালের সামনে তুলে ধরেন প্রসিকিউটর গাজী মোনাওয়ার হুসাইন ও বি এম সুলতান মাহমুদ।
দুই প্রসিকিউটরের বক্তব্য শুনে ট্রাইব্যুনাল সাবেক দুই মন্ত্রীকে মানবতাবিরোধী অপরাধের মামলায় গ্রেপ্তার দেখানোর আদেশ দেন। এ ছাড়া তাঁদের ১৮ ডিসেম্বর ট্রাইব্যুনালে হাজির করতে বলা হয়।
এ বিষয়ে প্রসিকিউটর গাজী মোনাওয়ার হুসাইন সাংবাদিকদের বলেন, সাবেক দুই মন্ত্রীর (আমু ও কামরুল) বিরুদ্ধে ইতিমধ্যে তদন্তে যেসব অভিযোগ পাওয়া গেছে, সেগুলো ট্রাইব্যুনালকে শোনানো হয়েছে। সাবেক দুই মন্ত্রীও শুনেছেন। ট্রাইব্যুনাল পরবর্তী সময়ে প্রসিকিউটরদের আবেদন মঞ্জুর করেন। সাবেক দুই মন্ত্রীকে ট্রাইব্যুনালের মামলায় গ্রেপ্তার দেখানোর আদেশ দেওয়া হয়। ১৮ ডিসেম্বর এই মামলার পরবর্তী শুনানি। আদেশ অনুযায়ী সেদিন অন্য আসামিদের সঙ্গে আবার তাঁদের ট্রাইব্যুনালে হাজির করা হবে।
সাবেক দুই মন্ত্রীর বিরুদ্ধে আনা অভিযোগগুলোর বিষয়ে প্রসিকিউটর গাজী মোনাওয়ার বলেন, আমু ১৪–দলীয় জোটের সমন্বয়ক। সমন্বয়ক থাকা অবস্থায় গত ১৯ জুলাই দেশব্যাপী মানবতাবিরোধী অপরাধ চলমান ছিল। তখন গণভবনে ১৪–দলীয় জোটের একটি বৈঠক হয়। বৈঠকে আমু ছিলেন একজন নেতৃস্থানীয় ব্যক্তি। বৈঠকে কারফিউ জারির সিদ্ধান্ত হয়। কারফিউয়ের সময় দেখামাত্র গুলির সিদ্ধান্ত হয়। পরবর্তী সময়ে সারা দেশে নিরস্ত্র সাধারণ ছাত্র-জনতা ওপর নির্বিচারে গুলি ছোড়া হয়। তাঁদের হত্যা করা হয়। চিরতরে পঙ্গু করা হয়। অন্ধ করা হয়। আহত করা হয়। সেদিনের বৈঠকে যাঁরা গণভবনে উপস্থিত ছিলেন, যাঁরা নেতৃত্ব দিয়েছেন, যাঁরা নির্দেশনা দিয়েছেন, তাঁদের মধ্যে এই দুজন ছিলেন। তাঁরা এই অপরাধের দায় এড়াতে পারেন না।
প্রসিকিউটর গাজী মোনাওয়ার হুসাইন বলেন, কামরুল ঢাকা-২ আসনের সংসদ সদস্য ছিলেন। তাঁর এলাকায় নৃশংসভাবে মানুষ হত্যা করা হয়েছে। অসংখ্য ছাত্র-জনতাকে গুলি করে হত্যা করা হয়েছে। তিনি আওয়ামী লীগের প্রেসিডিয়াম সদস্য। দলীয় সিদ্ধান্তে তিনি ছাত্র-জনতার বিরুদ্ধে অবস্থান নেন। তাঁর অনুগামী দলীয় নেতা-কর্মীরা অস্ত্র নিয়ে এবং আইনশৃঙ্খলা রক্ষাকারী বাহিনী চায়নিজ রাইফেল দিয়ে সাধারণ ছাত্র-জনতাকে হত্যা করেছে। এসব অভিযোগের সত্যতা তদন্তে পাওয়া গেছে।
রাজধানীর যাত্রাবাড়ী থানার সাবেক ভারপ্রাপ্ত কর্মকর্তা (ওসি) আবুল হাসানকে মানবতাবিরোধী অপরাধের এক মামলায় গ্রেপ্তার দেখিয়ে কারাগারে পাঠানোর আদেশ দিয়েছেন ট্রাইব্যুনাল।
আজ দুপুর ১২টার পর আবুল হাসানকে ট্রাইব্যুনালে হাজির করা হয়। তাঁর বিরুদ্ধে আনা বিভিন্ন অভিযোগ ট্রাইব্যুনালের সামনে তুলে ধরেন প্রসিকিউটর গাজী মোনাওয়ার হুসাইন। পরে আদালত তাঁকে গ্রেপ্তার দেখিয়ে কারাগারে পাঠানোর আদেশ দেন। তাঁকে ১২ ডিসেম্বর ট্রাইব্যুনালে হাজির করার নির্দেশ দেওয়া হয়েছে।
এ বিষয়ে প্রসিকিউটর গাজী মোনাওয়ার হুসাইন সাংবাদিকদের বলেন,
আবুল হাসান যাত্রাবাড়ী থানার সাবেক ওসি। গত ১৯ জুলাই যাত্রাবাড়ী এলাকায় ইমাম হাসান তাইম নামের একজনকে খুব কাছ থেকে গুলি করে হত্যা করা হয়। এ সময় এক বন্ধু ইমান হাসানকে পেছন থেকে টেনে নিয়ে যাওয়ার চেষ্টা করেন। তখন বন্ধুকেও গুলি করে পুলিশ। বন্ধু যখন ইমাম হাসানকে ফেলে পালিয়ে যান, তখন যাত্রাবাড়ী থানার ওসি (তদন্ত) জাকির হোসেন এই ইমাম হাসানকে গুলি করেন। পরবর্তী সময়ে ইমাম হাসানকে যাত্রাবাড়ী থানায় নিয়ে তাঁর চেহারা বিকৃত করে দেওয়া হয়। এই কাজে যাত্রাবাড়ী থানার তৎকালীন ওসি আবুল হাসান নেতৃত্ব দিয়েছেন, নির্দেশনা দিয়েছেন। তাঁকে এই মামলায় গ্রেপ্তার দেখিয়ে কারাগারে পাঠানোর আদেশ দেওয়া হয়েছে। ১২ ডিসেম্বর তাঁকে এই মামলায় ট্রাইব্যুনালে হাজির করার নির্দেশ দেওয়া হয়েছে।
গত ১৭ সেপ্টেম্বর আবুল হাসানকে হত্যা মামলা গ্রেপ্তার করা হয়। তার পর থেকে তিনি কারাগারে আছেন।

=== নোয়াখালীতে হেফাজতের মানববন্ধন, ইসকন নিষিদ্ধের দাবি ===
জাতীয় পতাকা অবমাননা ও চট্টগ্রামে আইনজীবী সাইফুল ইসলাম আলিফকে হত্যার প্রতিবাদে নোয়াখালীর সুবর্ণচরে মানববন্ধন, প্রতিবাদ সমাবেশ ও বিক্ষোভ মিছিল করেছে হেফাজতে ইসলাম বাংলাদেশ। সংগঠনের সুবর্ণচর উপজেলা শাখার উদ্যোগে আজ বুধবার বেলা ১১টায় উপজেলা চত্বরে এসব কর্মসূচি পালন করা হয়। এ সময় ইসকনের সব কার্যক্রম নিষিদ্ধ করার দাবি করেন বক্তারা। সমাবেশে সভাপতিত্ব করেন হেফাজতে ইসলামের উপজেলা শাখার সভাপতি মোসাদ্দেকুল মাওলা।
উপজেলা শাখার সাধারণ সম্পাদক মোবাসসিরুল বারীর সঞ্চালনায় বক্তব্য দেন সাংগঠনিক সম্পাদক শামসুদ্দিন সজিব, জ্যেষ্ঠ নায়েবে আমির মুফতি ওমর ফারুক, নায়েবে আমির ইসহাক আশ্রাফী প্রমুখ।
বক্তারা বলেন, আদালতের পাশে আইনজীবীকে নির্মমভাবে পিটিয়ে ও কুপিয়ে হত্যা করা বাংলাদেশের ইতিহাসে নজিরবিহীন। এ ঘটনাকে ছোট করে দেখার কোনো সুযোগ নেই। একটি গোষ্ঠী বাংলাদেশকে অস্থিতিশীল করে উসকানি দিচ্ছে। এসব ঘটনার সঙ্গে জড়িত থাকার অপরাধে বাংলাদেশে ইসকনের কার্যক্রম নিষিদ্ধ করতে হবে।

=== ভোলায় নির্বাহী প্রকৌশলী ও উপসহকারী প্রকৌশলীর পাল্টাপাল্টি সংবাদ সম্মেলন ===
তাৎক্ষণিক বদলিসহ কর্মস্থলে নানাভাবে ষড়যন্ত্র ও হয়রানির অভিযোগ তুলে ভোলা জনস্বাস্থ্য প্রকৌশল অধিদপ্তরের নির্বাহী প্রকৌশলী এস এম মাহমুদুর রহমানের বিরুদ্ধে সংবাদ সম্মেলন করেছেন উপসহকারী প্রকৌশলী মো. মাসুম বিল্লাহ। গত সোমবার তিনি সদর উপজেলার ইলিশবাড়ি রেস্টুরেন্ট ও পর্যটনকেন্দ্র মিলনায়তনে সংবাদ সম্মেলন করে এসব অভিযোগ করেন।
উপসহকারী প্রকৌশলীর অভিযোগ অস্বীকার করে ভোলা প্রেসক্লাব মিলনায়তনে আজ বুধবার সকালে নির্বাহী প্রকৌশলীর পক্ষে পাল্টা সংবাদ সম্মেলন করেছেন ঠিকাদার।
সোমবার উপসহকারী প্রকৌশলী সংবাদ সম্মেলনে লিখিত বক্তব্যে বলেন, সরকারি চাকরি করেও তিনি জুলাই-আগস্টে ছাত্র-জনতার অভ্যুত্থানে সরাসরি অংশ নেন। এ ছাড়া ভোলার জনস্বাস্থ্য প্রকৌশল অধিদপ্তরের ঠিকাদারেরা মানুষের বাড়িতে গভীর নলকূপ বসানোর সময় মোটা টাকা ও শ্রমিকদের থাকা-খাওয়ার ব্যবস্থা করতে চাপ প্রয়োগ করেন। এসবের বিরোধিতা করায় নির্বাহী প্রকৌশলী ও তাঁর ঊর্ধ্বতন কর্মকর্তারা গত ৫ আগস্টের পর তাঁর বিরুদ্ধে নানা ষড়যন্ত্র করেছেন। অধিদপ্তরে আওয়ামী লীগের দোসর ঠিকাদারি সিন্ডিকেট দিয়ে সামাজিক যোগাযোগমাধ্যম ফেসবুকে নানাভাবে ষড়যন্ত্র করেছেন। তাঁকে চাকরি থেকে বহিষ্কার করার ষড়যন্ত্রে লিপ্ত হয়েছেন। মিথ্যা গুজব ছড়িয়ে বেআইনিভাবে তদন্ত করেন এবং নানা অপকর্মে ফাঁসাতে চেষ্টা করেন। এরই ধারাবাহিকতায় তাঁরই অধীনে নলকূপ বরাদ্দ আছে বলে মিথ্যা প্রোপাগান্ডা ও গুজব ছড়িয়ে অসংখ্য মানুষের কাছে তাঁকে হেয়প্রতিপন্ন করেছেন।
উপসহকারী প্রকৌশলী আরও বলেন, ফ্যাসিস্ট সরকারের কয়েকজন প্রভাবশালী ঠিকাদারের সঙ্গে ষড়যন্ত্র করে নির্বাহী প্রকৌশলী তাঁকে দেখে নেওয়ার হুমকি দিয়েছেন। তাঁর বিরুদ্ধে বিভিন্ন অভিযোগ সাজিয়ে গত ১৭ অক্টোবর সাতক্ষীরা জেলার আশাশুনি উপজেলায় তাৎক্ষণিক বদলি করিয়েছেন। তিনি ষড়যন্ত্রকারীদের কঠোর শাস্তি দাবি করেন।
এদিকে আজ বেলা ১১টায় ভোলা প্রেসক্লাব মিলনায়তনে সংবাদ সম্মেলনে জনস্বাস্থ্য প্রকৌশল অধিদপ্তরের নির্বাহী প্রকৌশলীর পক্ষে মো. আশরাফুল আলম নামের এক ঠিকাদার তাঁদের বিরুদ্ধে ওঠা অভিযোগ অস্বীকার করে বলেন, ‘উপসহকারী প্রকৌশলী মাসুম বিল্লাহর একাধিক আত্মীয় ভোলার আওয়ামী লীগ নেতা। তাঁদের ক্ষমতার অপব্যবহার করে নানা রকম অর্থনৈতিক দুর্নীতি করেছেন। অনেকের নামে গভীর নলকূপ বরাদ্দ হলেও তাঁরা নলকূপ পাননি। সেই গভীর নলকূপ অন্যত্র বিক্রি করে দিয়েছেন। এ কারণে ওপর থেকে তদন্তে এসে তাঁর বিরুদ্ধে প্রমাণ পেয়ে ব্যবস্থা নিয়েছেন। বিনা কারণে উপসহকারী প্রকৌশলী ঠিকাদারদের ফাঁসাচ্ছেন। আমরা এসবের তীব্র নিন্দা জানাই এবং মাসুম বিল্লাহর অপসারণ চাই। যদি জনস্বাস্থ্য বিভাগ ব্যবস্থা না নেয়, আমরাই তাঁর বিরুদ্ধে আইনি ব্যবস্থা গ্রহণ করব।’
নির্বাহী প্রকৌশলী এস এম মাহমুদুর রহমান তাঁর বিরুদ্ধে ওঠা অভিযোগ অস্বীকার করে বলেন, উপসহকারী প্রকৌশলী মাসুম বিল্লাহর বিরুদ্ধে আগস্ট বিপ্লবের আগেই তৎকালীন নির্বাহী প্রকৌশলী নানা অনিয়মের বিষয়ে ঊর্ধ্বতন মহলে লিখিত অভিযোগ পাঠান। তাঁরাই গোপনে অভিযোগের তদন্ত করে সত্যতা পেয়ে ব্যবস্থা গ্রহণ করেছেন। তিনি এসব বিষয়ে কিছুই জানেন না।

=== সিরিয়ার আরেক বড় শহর হামার আরও কাছে বিদ্রোহীরা ===
সিরিয়ায় ক্ষমতাসীন বাশার আল–আসাদ সরকারের বাহিনীর বিরুদ্ধে লড়াইরত বিদ্রোহীরা গতকাল মঙ্গলবার দেশটির আরেক বড় শহর হামার কাছাকাছি পৌঁছে গেছে। বিদ্রোহীদের পক্ষ থেকে এই দাবি করা হয়েছে। একটি পর্যবেক্ষক গোষ্ঠীও এর প্রতি সমর্থন জানিয়েছে।
প্রেসিডেন্ট বাশার আল-আসাদকে কাঁপিয়ে দিয়ে গত সপ্তাহে হঠাৎ আলেপ্পো দখল করে নেয় সিরিয়ার বিদ্রোহীরা।
বিদ্রোহী পক্ষ ও সিরিয়ান অবজারভেটরি ফর হিউম্যান রাইটস বলেছে, বিদ্রোহী যোদ্ধারা হামা নগরী থেকে কয়েক মাইল উত্তরের কয়েকটি গ্রাম দখল করে নিয়েছেন। মার শাহুর গ্রামও তাঁদের দখলে চলে গেছে।
সিরিয়ার রাষ্ট্রীয় সংবাদমাধ্যম ওই এলাকায় নতুন করে সেনা পাঠানোর খবর দিয়েছে।হামায় বিদ্রোহীদের হামলা সিরিয়ার প্রেসিডেন্ট বাশার আল-আসাদের ওপর চাপ আরও বাড়াতে পারে। ২০১১ সালে সিরিয়ায় গৃহযুদ্ধ শুরুর পর থেকে হামা সরকারি বাহিনীর দখলে আছে।
ইরানের পররাষ্ট্রমন্ত্রী আব্বাস আরাগছি আরবি ভাষায় দেওয়া এক সাক্ষাৎকারে বলেন, দামেস্ক চাইলে তেহরান সিরিয়ায় সেনা পাঠানোর বিষয়টি বিবেচনা করবে।
রাশিয়ার প্রেসিডেন্ট ভ্লাদিমির পুতিন সিরিয়ায় ‘সন্ত্রাসীদের আগ্রাসন’ বন্ধ করার তাগাদা দিয়েছেন বলে খবর প্রকাশ করেছে দেশটির সংবাদ সংস্থা আরআইএ।
ইরাকের প্রধানমন্ত্রী শিয়া আল-সুদানি বলেন, বাগদাদ সিরিয়ায় শুধু ‘একজন নীরব দর্শক’ হয়ে থাকবে না। তিনি বিদ্রোহীদের পুনর্জাগরণের জন্য সিরিয়া সরকারের ওপর ইসরায়েলি বাহিনীর হামলাকে দায়ী করেছেন।
গত সপ্তাহে বিদ্রোহীরা সিরিয়ার বৃহৎ নগরী আলেপ্পো দখল করে। গৃহযুদ্ধ বন্ধ হওয়ার পর কয়েক বছরের মধ্যে এটাই সিরিয়ায় বিদ্রোহীদের সবচেয়ে বড় হামলার ঘটনা।
২০১১ সালে সিরিয়ায় গৃহযুদ্ধ শুরু হয়। কয়েক বছর রক্তক্ষয়ী লড়াই চলার পর মিত্রদেশ রাশিয়া, ইরান এবং ওই অঞ্চলের কয়েকটি শিয়া–মিলিশিয়া দলের সহায়তায় প্রেসিডেন্ট আসাদ বিদ্রোহীদের হটিয়ে সিরিয়ার বেশির ভাগ এলাকার দখল আবার নিজের হাতে নেন। তারপর ২০২০ সাল থেকে দেশটিতে যুদ্ধ বন্ধ ছিল।
এখন রাশিয়া ইউক্রেনে যুদ্ধ করছে। অন্যদিকে তিন মাস ধরে লেবাননে ইসরায়েলের হামলায় হিজবুল্লাহর নেতৃত্ব ধ্বংস হয়ে গেছে। ইরানের সমর্থনপুষ্ট এই সশস্ত্র গোষ্ঠী সিরিয়ায় যুদ্ধ করেছিল।
এবারও লড়াইয়ে আসাদ বাহিনীকে সমর্থন করতে ইরানের মদদপুষ্ট কয়েক শ ইরাকি মিলিশিয়া যোদ্ধা সিরিয়ায় প্রবেশ করেছেন। গত সোমবার তাঁরা সিরিয়া প্রবেশ করেন বলে ইরাকি ও সিরিয়ার কয়েকটি সূত্র জানিয়েছে। কিন্তু হিজবুল্লাহর এবার যোদ্ধা পাঠানোর পরিকল্পনা নেই।
সিরিয়ার বিদ্রোহীদের একটি সূত্র বলেছে, হামার বাইরে তাদের যে লড়াই চলছে, সেখানে ইরান-সমর্থিত মিলিশিয়া যোদ্ধারাও লড়াইয়ের ময়দানে আছেন।
গত কয়েক দিনে রাশিয়া ও সিরিয়ার সরকারি বাহিনী বিদ্রোহীদের ওপর বিমান হামলা জোরদার করেছে। উভয় পক্ষ থেকেই এ খবর দেওয়া হয়েছে। উদ্ধারকর্মীরা আলেপ্পো ও ইদলিবে হাসপাতালে প্রাণঘাতী হামলার কথা জানিয়েছেন।

=== দক্ষিণ কোরিয়ায় প্রেসিডেন্টের অভিশংসন চাইছেন আইনপ্রণেতারা ===
দক্ষিণ কোরিয়ার প্রেসিডেন্ট ইউন সুক-ইওলকে অভিশংসনের আহ্বান জানিয়েছেন দেশটির আইনপ্রণেতারা। সামরিক আইন জারি ও তা প্রত্যাহার–সংক্রান্ত বিতর্ককে কেন্দ্র করে এমন উদ্যোগ নেওয়া হচ্ছে। এর মধ্য দিয়ে এশিয়ার চতুর্থ বৃহত্তম অর্থনীতি হিসেবে স্বীকৃত দেশটির জন্য গত কয়েক দশকের সবচেয়ে বড় রাজনৈতিক সংকট তৈরি হয়েছে।
গতকাল মঙ্গলবার টেলিভিশনে দেওয়া এক ভাষণে দক্ষিণ কোরিয়ায় সামরিক আইন জারি করেন প্রেসিডেন্ট ইউন সুক-ইওল। সেনারা তখন পার্লামেন্ট ভবনে ঢুকেও পড়ছিলেন। তবে আইনপ্রণেতারা তাঁদের সেই প্রচেষ্টা রুখে দেন। সামরিক আইন জারির কয়েক ঘণ্টা পর বিক্ষোভের মুখে তা প্রত্যাহারের ঘোষণা দেন ইউন। আজ বুধবার তাঁকে অভিশংসনের আহ্বান জানিয়েছেন আইনপ্রণেতারা।
পার্লামেন্টে বিরোধী দলগুলোর আইনপ্রণেতাদের একটি জোট বলেছে, ইউনকে অভিশংসনের জন্য প্রস্তাব দিয়ে তাঁরা আজ একটি বিল উত্থাপনের পরিকল্পনা করছেন। ৭২ ঘণ্টার মধ্যে এ বিল নিয়ে ভোটাভুটি করতে হবে।
বিরোধীদলীয় ওই জোটের এমপি (পার্লামেন্ট সদস্য) হোয়াং উন হা সাংবাদিকদের বলেন, দ্রুত একটি অভিশংসন বিল পাস করতে হলে অবিলম্বে প্রেসিডেন্টের কাজকর্ম স্থগিত করার দিকে পার্লামেন্টের মনোনিবেশ করতে হবে।
এর আগে গতকাল সামরিক আইন জারির ঘোষণা দিয়ে ইউন বলেছিলেন, ‘পারমাণবিক অস্ত্রের দেশ উত্তর কোরিয়া ও উত্তর কোরিয়াপন্থী রাষ্ট্রবিরোধী বাহিনীগুলো থেকে দেশকে এবং অবাধ সাংবিধানিক শৃঙ্খলাকে সুরক্ষিত রাখতে সামরিক আইন জরুরি।’ তবে তিনি তখন সুনির্দিষ্ট করে কোনো হুমকির কথা উল্লেখ করেননি।
ইউনের এ ঘোষণার পরপরই সিউলে পার্লামেন্ট ঘিরে উত্তেজনা দেখা দেয়। প্রেসিডেন্টের সিদ্ধান্তের প্রতিবাদে পার্লামেন্টের বাইরে অবস্থান নেন বিক্ষোভকারীরা। প্রেসিডেন্টকে গ্রেপ্তারের দাবিতে তাঁদের স্লোগান দিতে শোনা যায়। হেলমেট পরা সেনারা ভাঙা জানালা দিয়ে পার্লামেন্টে ঢুকে পড়লে এবং আকাশে সেনা হেলিকপ্টারের টহল শুরু হলে পরিস্থিতি আরও বিশৃঙ্খল হয়ে ওঠে। পার্লামেন্টের কাজে সহযোগিতার জন্য নিযুক্ত কর্মীরা সেনাদের পিছু হটাতে অগ্নিনির্বাপণ যন্ত্র থেকে স্প্রে করেন। পার্লামেন্টের বাইরে পুলিশের সঙ্গে বিক্ষোভকারীদের সংঘর্ষ হয়।
দক্ষিণ কোরিয়ার সেনাবাহিনী বলেছে, পার্লামেন্ট ও রাজনৈতিক দলগুলোর কার্যক্রম নিষিদ্ধ করা হবে এবং সংবাদমাধ্যম ও প্রকাশকেরা সামরিক আইনের আওতায় থাকবে।
এর কয়েক ঘণ্টার মধ্যে দক্ষিণ কোরিয়ার পার্লামেন্ট সামরিক আইন প্রত্যাহার করার জন্য সর্বসম্মতিক্রমে একটি প্রস্তাব পাস করে। এ সময় পার্লামেন্টের ৩০০ সদস্যের মধ্যে ১৯০ জন উপস্থিত ছিলেন। এর মধ্যে ইউনের দলের ১৮ জন সদস্য ছিলেন। প্রস্তাবটি পাস হওয়ার পর প্রেসিডেন্ট সেই ঘোষণা প্রত্যাহার করেন।
দক্ষিণ কোরিয়ার পার্লামেন্টের সামনে জড়ো হওয়া বিক্ষোভকারীরা তখন হাততালি দিয়ে চিৎকার করে বলতে থাকেন, ‘আমরা জিতে গেছি!’
দক্ষিণ কোরিয়ায় শ্রমিক সংগঠনগুলোর বৃহত্তম জোট কোরিয়ান কনফেডারেশন অব ট্রেড ইউনিয়ন গতকাল বলেছে, ইউন পদত্যাগ না করা পর্যন্ত ট্রেড ইউনিয়নের হাজার হাজার সদস্য ধর্মঘট করবেন। গতকাল তাঁরা সিউলে একটি সমাবেশও করেছেন।
পার্লামেন্ট ভবনের কাছাকাছি আরও বেশ কয়েকটি বিক্ষোভ হতে পারে বলে ধারণা করা হচ্ছে। সেখানে গতকালও ইউনের সামরিক আইন জারির আদেশটি রুখে দেওয়া এবং তাঁর গ্রেপ্তার ও পদত্যাগের দাবিতে হাজার হাজার মানুষ জড়ো হয়েছিল।
২০২২ সাল থেকে প্রেসিডেন্ট হিসেবে দায়িত্ব পালন করছেন ইউন। দক্ষিণ কোরিয়ার প্রধান বিরোধী দল ডেমোক্রেটিক পার্টি ইউনের প্রতি পদত্যাগের আহ্বান জানিয়েছে। তারা বলেছে, পদত্যাগ না করলে ইউনকে অভিশংসনের মুখোমুখি হতে হবে।
দক্ষিণ কোরিয়ার পার্লামেন্টে প্রেসিডেন্টকে অভিশংসনের জন্য দুই-তৃতীয়াংশের বেশি আইনপ্রণেতার ভোট প্রয়োজন হবে। এরপর সাংবিধানিক আদালতে বিচার-বিবেচনার কাজ হবে। সাংবিধানিক আদালতের ৯ জন বিচারপতির ৬ জন যদি অভিশংসনের পক্ষে সমর্থন দেন, তবে তা কার্যকর হবে।
দক্ষিণ কোরিয়ায় ৩০০ সদস্যের পার্লামেন্টে ইউনের দলের নিয়ন্ত্রণে আছে ১০৮টি আসন।
ইউন যদি পদত্যাগ করেন বা ক্ষমতাচ্যুত হন, তবে নির্বাচন না হওয়া পর্যন্ত প্রধানমন্ত্রী হান ডাক সু এ দায়িত্ব পালন করবেন।

=== আপনার শিশু কি খেলনা মুখে দিচ্ছে? জীবাণুমুক্ত করুন এভাবে ===
অবুঝ শিশু হাতের কাছে যা পায়, তা–ই মুখে দিতে চায়। হতে পারে সেটি তার খেলনা, বাবার কলম কিংবা কোনো তেলাপোকা! মোটামুটি ছয় মাস বয়স থেকেই অনেক শিশুর মধ্যে যেকোনো জিনিস মুখে দেওয়ার প্রবণতা দেখা যায়। তারও আগে থেকে নিজের হাত মুখে পুরে দিতে পারে তারা। এটি শিশুর বিকাশের পথে স্বাভাবিক একটা ধাপ। ছয় মাস থেকে শুরু করে দু-চার বছর বয়স পর্যন্ত শিশুরা খেলনা মুখে দিতে পারে। তবে কেউ কেউ আরেকটু বেশি বয়স অবধিও খেলনা মুখে দেয়। এ বয়সে শিশুর জন্য খেলনা বাছাই করার ক্ষেত্রে অভিভাবকদের একটু সচেতন থাকতে হয়। শিশুর পরিষ্কার-পরিচ্ছন্নতার পাশাপাশি খেলনা ও খেলার জায়গার পরিষ্কার-পরিচ্ছন্নতার দিকেও রাখতে হয় বাড়তি খেয়াল।
ময়লা খেলনা মুখে দিলে তা থেকে শিশুর দেহে জীবাণু প্রবেশ করতে পারে। তাই শিশুর খেলনাগুলো জীবাণুমুক্ত রাখতে হবে। এই জীবাণুমুক্তকরণের বাধাধরা কোনো নিয়ম অবশ্য নেই। তবে সাধারণ কিছু দিক খেয়াল রাখলে অভিভাবকের জন্য কাজটা খুব একটা কষ্টকর কিছু নয়। এ নিয়ে অতিরিক্ত বাড়াবাড়িরও কিছু নেই। টুকটাক রোগবালাই তো এমনিতেই হবে। সেটিও শিশুর রোগ প্রতিরোধক্ষমতা গড়ে তোলার পথে সহায়ক ভূমিকা রাখবে। এমনটাই বলছিলেন ঢাকা মেডিকেল কলেজ হাসপাতালের শিশু বিভাগের কনসালট্যান্ট ডা. তাসনুভা খান।
বাইরে থেকে খেলনা বা ঝুনঝুনি কিনে আনার পর সাবান বা ডিটারজেন্ট দিয়ে ধুয়ে পরিষ্কার করে নেওয়া ভালো। তাহলে বাইরের জীবাণু থেকে শিশু সুরক্ষা পাবে। খেলতে খেলতেও এসব খেলনা ময়লা হয়ে যেতে পারে। তাই মাঝেমধ্যে শিশুর খেলনাগুলো সাবান বা ডিটারজেন্টে ধুয়ে দেওয়াও ভালো। আবার ধরা যাক, পরিষ্কার খেলনাটি কোনোক্রমে ময়লা জায়গায় পড়ে গেল, তাহলেও যে খেলনাটি পরিষ্কার করে নিতে হবে, তা তো বুঝতেই পারছেন। অন্য বাড়ির শিশুরাও যদি আপনার সন্তানের সঙ্গে একই খেলনা দিয়ে খেলে, তাহলে তা তাদের প্রত্যেকের বিকাশের পথেই ইতিবাচক ভূমিকা রাখবে। তবে অন্য বাড়ির শিশুরা একই খেলনা দিয়ে খেললে অভিভাবক হিসেবে আপনার উচিত হবে পরে সেই খেলনাগুলো পরিষ্কার করে রাখা।
বাড়িতে শিশুর ‘প্লে জোন’ বা নির্দিষ্ট খেলার জায়গা রাখা ভালো। পরিষ্কার-পরিচ্ছন্ন সেই জায়গায় শিশুর জন্য একটা ম্যাট বিছিয়ে দিতে পারেন। তাহলে শিশুর যেখানে–সেখানে খেলনা নিয়ে যাওয়ার প্রবণতা কমবে। ফলে খেলনা ময়লা কম হবে। তবে খেলার ম্যাটটাও ভালোভাবে পরিষ্কার করে রাখতে হবে।
আরও যেসব বিষয় খেয়াল রাখতে হবে
শিশুর হাত পরিষ্কার রাখতে হবে। প্রয়োজনমাফিক সাবান-পানি দিয়ে হাত ধুইয়ে দিতে হবে। নখ কেটে ছোট রাখতে হবে।
শিশুকে এমন কোনো কিছু নিয়ে খেলতে দেবেন না, যা তার গলায় আটকে যেতে পারে। মার্বেল, পুঁতি, পিন–জাতীয় জিনিস, এমনকি ফলের বীজও শিশুর গলায় আটকে যাওয়ার ঝুঁকি থাকে। শ্বাসনালিতে এ–জাতীয় জিনিস আটকে গেলে চোখের নিমেষেই মারাত্মক দুর্ঘটনা ঘটে যেতে পারে।
অ্যালার্জিজনিত সমস্যা থাকলে তুলতুলে খেলনা না দেওয়াই ভালো। এসব খেলনার তন্তু শ্বাসনালিতে যাওয়ায় হাঁচি-কাশিজাতীয় সমস্যা বাড়তে পারে।
যে বাড়িতে এই বয়সী শিশু রয়েছে, সেই বাড়ির সব ঘরের মেঝেই জীবাণুনাশক দ্রবণ ও পানির মিশ্রণ দিয়ে রোজ অন্তত একবার মুছে নেওয়া উচিত।
শিশুর খেলনা মুখে দেওয়াটা স্বাভাবিক। তবে খেয়াল রাখতে হবে, সে অস্বাভাবিকভাবে এমন কোনো জিনিস খাচ্ছে কি না, যা আসলে খাদ্য নয়। শিশুকে খেলনার প্লাস্টিক, ধুলা, মাটি প্রভৃতি জিনিস ক্রমাগত খেতে দেখলে চিকিৎসকের পরামর্শ নিন। এটি তার দেহের আয়রনের অভাবের একটি উপসর্গও হতে পারে।

=== ওজন বাড়ানোর জন্য প্রোটিন শেক নেওয়া কি স্বাস্থ্যসম্মত? ===
প্রশ্ন:আমার বিএমআই (বডি মাস ইনডেক্স) ১৫.৫, ওজন ৫১ কেজি। ওজন বাড়ানোর জন্য প্রোটিন শেক নেওয়া কি স্বাস্থ্যসম্মত হবে? যদি হয়, তাহলে ভালো কয়েকটি প্রোটিন শেক সাজেস্ট করবেন কি?
ফাহিম মুনতাসীর
পরামর্শ:আপনার বিএমআই (একজন মানুষের আদর্শ ওজন নির্ণয়ের গাণিতিক পদ্ধতি) থাকা উচিত অন্তত ১৮.৫। তবে ওজন বাড়ানোর জন্য শুধু প্রোটিন শেকের ওপর নির্ভর করা ঠিক নয়। এতে আপনার লিভার ও কিডনি ক্ষতিগ্রস্ত হতে পারে। এ ক্ষেত্রে উচ্চ ক্যালরিসম্পন্ন খাবার গ্রহণ করতে পারেন। যেমন বাদাম, খেজুর, কলা ও বাটার দিয়ে মিল্কশেক খেতে পারেন। ওটস শেক, ভাতের মাড়, ঘি, দুধ, ডিম, অলিভ অয়েল, আলু, পান্তাভাত, পনির, শুকনা ফলমূল, হালুয়া—এসব খাবার প্রতিদিনের খাদ্যতালিকায় রাখুন।
তবে ওজন বাড়ানোর প্রক্রিয়া শুরুর আগে রক্তের সুগার, লিপিড প্রোফাইল ও ক্রিয়েটিনিন পরীক্ষা করে নেওয়া ভালো। এসব পরীক্ষা-নিরীক্ষা করার পর একজন বিশেষজ্ঞ পুষ্টিবিদের সহযোগিতা নিয়ে একটি খাদ্যতালিকা তৈরি করে নিতে পারেন। আশা করি, উপকার পাবেন।

=== ঘন ঘন নীতির পরিবর্তন বিনিয়োগের ঝুঁকি বাড়ায়, বলছেন গ্রামীণফোন কর্মকর্তা ===
বাজার হিসেবে বাংলাদেশের অনেক সম্ভাবনা থাকলেও ঝুঁকি রয়েছে। বিনিয়োগের আগে সম্ভাবনার পাশাপাশি ঝুঁকির বিষয়গুলোও বিবেচনায় নেয় বিনিয়োগকারীরা। বাংলাদেশের ক্ষেত্রে অন্যতম ঝুঁকি হচ্ছে ঘন ঘন নীতির পরিবর্তন। স্থায়ী নীতি, কর ব্যবস্থাপনা এবং অবকাঠামোর বিষয়গুলো যদি অনুমানযোগ্য হয়, তাহলে এ দেশে বিনিয়োগ আরও বাড়বে।
এ কথা বলেছেন দেশের শীর্ষ মোবাইল ফোন অপারেটর গ্রামীণফোনের চিফ করপোরেট অ্যাফেয়ার্স অফিসার (সিসিএও) তানভীর মোহাম্মদ। সম্প্রতি গ্রামীণফোনের প্রধান কার্যালয়ে কয়েকটি গণমাধ্যমের সাংবাদিকদের সঙ্গে এক আলাপচারিতায় তিনি গ্রামীণফোনের অবস্থান ও উদ্যোগ, বিনিয়োগ পরিবেশ, ফাইভ-জি প্রযুক্তিসহ নানা বিষয়ে কথা বলেন।
তানভীর মোহাম্মদ বলেন, ‘বাংলাদেশের অনেক সম্ভাবনা রয়েছে। কিন্তু প্রতিবছর বছর এখানে নীতির পরিবর্তন হয়। বিনিয়োগকারীরা এই সম্ভাবনা দেখে এখানে আগ্রহী হয়। কিন্তু যখন তারা দেখে আজকে যে নীতির আওতায় বিনিয়োগ হয়েছে, পরের বছরে তা পরিবর্তন হয়ে গেছে, তখন বিনিয়োগকারীর হিসাব-নিকাশই এদিক-সেদিক হয়ে যায়। তাই বিনিয়োগকারীরা বাজার সম্ভাবনা ও ঝুঁকি দুটোই দেখে। বাংলাদেশে ঝুঁকির বিষয়টি বেশি। এটা কমিয়ে আনা গেলে বিনিয়োগ আরও বাড়বে।’
বাংলাদেশে তিনটি মোবাইল অপারেটর একই ধরনের লাইসেন্স নিয়ে মোটামুটি একই সময়ে একই স্পেকট্রামে যাত্রা শুরু করেছিল। তবে শীর্ষে চলে আসে গ্রামীণফোন। নিজেদের সাফল্যের বিষয়ে তানভীর মোহাম্মদ বলেন, কোনো অপারেটরকে গ্রাহকের পছন্দের হতে হলে তাদের সেবা পাওয়ার সুযোগ, পছন্দসই সেবা পাওয়া এবং সেই সেবা গ্রাহকের সামর্থ্যের মধ্যে হতে হবে। গ্রাহককে এর সবকিছু দিয়েই ১ নম্বর অপারেটরে পরিণত হয়েছে গ্রামীণফোন। এমনকি লাভজনক প্রতিষ্ঠানেও পরিণত হয়েছে।
গ্রামীণফোন চলতি বছরের দ্বিতীয় প্রান্তিক পর্যন্ত সরকারকে ১ লাখ ২৪ হাজার কোটি টাকা রাজস্ব দিয়েছে। আর কোম্পানিটি এখন পর্যন্ত এ দেশে বিনিয়োগ করেছে ৫২ হাজার ৭৯০ কোটি টাকা। গ্রামীণফোন বাংলাদেশে বিদেশি বিনিয়োগের একটি ভালো উদাহরণ বলে মনে করেন প্রতিষ্ঠানের এই শীর্ষস্থানীয় কর্মকর্তা।
নরওয়ের টেলিযোগাযোগ কোম্পানি টেলিনর গ্রামীণফোনের অন্যতম বড় বিদেশি বিনিয়োগকারী। গ্রামীণফোন বাংলাদেশে থাকতে এসেছে উল্লেখ করে তানভীর মোহাম্মদ জানান, কিছু কিছু জায়গা, যেমন ট্রান্সমিশন ও নীতির দিক থেকে অনুকূল পরিবেশ পেলে আরও বেশি বিনিয়োগ আসবে।
সাবেক আওয়ামী লীগ সরকারের সময় দেশে আধুনিক ফাইভ-জি মোবাইল প্রযুক্তি চালুর বিষয়ে আলোচনা হয়েছিল। বিশ্বের অনেক দেশই এখন ফাইভ-জি সেবা দিচ্ছে। এই সেবা দেওয়ার ক্ষেত্রে তাদের প্রস্তুতি সম্পর্কে তানভীর মোহাম্মদ বলেন, ফাইভ-জির জন্য প্রতিটি সাইটকে (মোবাইল টাওয়ার) ফাইবার অপটিক কেব্‌ল দিয়ে সংযুক্ত করতে হবে। তবে বর্তমান দেশে ফাইবার অপটিক কেব্‌ল স্থাপন করার নিয়মনীতি রয়েছে, তাতে ফাইভ-জির জন্য অবকাঠামো তৈরি করা খুব কঠিন হবে।
দেশে আগে অপারেটররা নিজেরাই ফাইবার অপটিক কেব্‌ল স্থাপন করতে পারতেন। কিন্তু পরে নতুন নীতি করে এই কাজ নেশনওয়াইড টেলিকমিউনিকেশন ট্রান্সমিশন নেটওয়ার্কের (এনটিটিএন) হাতে দেওয়া হয়। তানভীর মোহাম্মদ বলেন, ‘পৃথিবীর কোথাও বাংলাদেশের মতো এমন নিয়ম নেই যে অপারেটররা নিজেরা ফাইবার কেব্‌ল টানতে পারবে না। ভারত, থাইল্যান্ড, মালয়েশিয়ায় এনটিটিএনের পাশাপাশি গ্রাহক পর্যায় পর্যন্ত অপারেটরা ফাইবার টানতে পারে। আমরা মনে করি, একটা সহাবস্থান ও প্রতিযোগিতা থাকুক।’
তানভীর মোহাম্মদ আরও বলেন, ফাইভ-জি শুধু ঢাকার কিছু অঞ্চলের জন্য হবে, নাকি দেশের সব মানুষেরই এই সেবা দরকার, সেটা আগে দেখতে হবে। দেশের সবাইকে ফাইভ-জি সেবা দিতে হলে অপারেটরদের ফাইবার অপটিক কেব্‌ল স্থাপনের সুযোগ দেওয়া প্রয়োজন।
তবে বাংলাদেশে এখনো ফাইভ-জি প্রযুক্তি চালুর মতো পরিবেশ তৈরি হয়নি জানিয়ে এই কর্মকর্তা বলেন, আইওটি (ইন্টারনেট অব থিংস), বন্দর ও হাসপাতালকে যদি অনেক বেশি করে অটোমেশনের আওতায় নিয়ে যাওয়া যায়, তাহলে ফাইভ-জি প্রযুক্তি লাগতে পারে। কিন্তু সাধারণ গ্রাহকের কথা চিন্তা করলে এখনো দেশে সে ধরনের পরিস্থিতি আসেনি। এ ছাড়া ফাইভ-জি প্রযুক্তি সমর্থন করে, বাংলাদেশে এমন মুঠোফোনের সংখ্যা মাত্র ৫ থেকে ৭ শতাংশ।
টেলিযোগাযোগ নিয়ন্ত্রক সংস্থা বিটিআরসি ২০১৯ সালে গ্রামীণফোনকে ‘সিগনিফিকেন্ট মার্কেট পাওয়ার’ বা এসএমপি অপারেটর হিসেবে ঘোষণা করেছে। সরকারের নীতির প্রতি সম্মান জানিয়ে তানভীর মোহাম্মদ বলেন, এখন যেকোনো ইস্যুতে এই এসএমপি প্রসঙ্গ চলে আসছে। কিছুদিন আগে অব্যবহৃত ৮৫০ মেগাহার্টজের স্পেকট্রামের বরাদ্দ নিয়ে যে আলোচনা হয়েছে, সেখানেও এসএমপি প্রসঙ্গটি উত্থাপিত হয়েছে। পৃথিবীর কোথাও স্পেকট্রাম বরাদ্দের ক্ষেত্রে এসএমপির বিষয়টি বিবেচনা করা হয় না।
গ্রামীণফোণের এই কর্মকর্তার মতে, সব ক্ষেত্রে এসএমপির বিষয়টি বিবেচনায় নেওয়া হয় না। এখনো দেশের এমন কিছু স্থান আছে, যেখানে ভালো ফোর-জি নেটওয়ার্ক পাওয়া যায় না। সেসব স্থানে যদি গ্রামীণফোনের টাওয়ার থাকে এবং ফোর-জি সেবা দেওয়ার সুযোগ থাকে, তাহলে এসএমপির কথা বলে নেটওয়ার্ক উন্নয়নে বাধা সৃষ্টি করলে তাতে বরং সাধারণ নাগরিকেরাই সেবা থেকে বঞ্চিত হন। এ বিষয়ে সবার মধ্যে বাস্তবসম্মত বিবেচনা আসবে বলে আশা করেন তিনি।
সার্বিক পরিস্থিতি নিয়ে সরকারের সঙ্গে আলোচনা চলছে বলেন জানান তানভীর মোহাম্মদ। তিনি বলেন, ‘আমরা এখন কথা বলতে পারছি, কথা বলাও শুরু করেছি। সব আলোচনাই ইতিবাচক। ওনারা কথা শুনছেন। আশা করছি, তেমন কিছু সিদ্ধান্ত দেখতে পাব।’ তিনি আরও বলেন, ‘বিনিয়োগের জন্য সঠিক পরিবেশ নিশ্চিত করতে হবে। তাহলেই বিনিয়োগ নিয়ে ধারাবাহিকতা থাকবে। শুধু বড় একটা ক্ষেত্র ঠিক করে দিতে পারে যে এটা করা যাবে আর এটা যাবে না। তাহলে মার্কেট এমনিতেই এগিয়ে যাবে।’
গ্রামীণফোনের ভবিষ্যৎ উদ্যোগ সম্পর্কে তানভীর মোহাম্মদ জানালেন, আগামী তিন বছরে আইওটি এবং এআই (কৃত্রিম বুদ্ধিমত্তা) নিয়ে কাজ হবে। ডেটার ওপর প্রাধান্য দেওয়া হবে এবং কার্বন নিঃসরণ কমিয়ে আনারও চেষ্টা থাকবে।

=== জুলাই-আগস্টে আহতদের পুনর্বাসনে প্রকল্প নেবে যুব মন্ত্রণালয় ===
গত জুলাই-আগস্টে ছাত্র অভ্যুত্থানে আহত যুবকদের পুনর্বাসনে নতুন প্রকল্প হাতে নেবে যুব ও ক্রীড়া মন্ত্রণালয়। এই প্রকল্পের আওতায় আহত ব্যক্তিদের উপযুক্ত প্রশিক্ষণ দেওয়ার মাধ্যমে তাঁদের শ্রমবাজারের মূলধারায় আনার উদ্যোগ নেওয়া হবে।
আজ বুধবার রাজধানীর গুলশানের একটি হোটেলে আয়োজিত এক গোলটেবিল আলোচনায় এ কথা বলেন যুব ও ক্রীড়া মন্ত্রণালয়ের সচিব মো. রেজাউল মাকছুদ জাহেদী।
‘উন্নত, সহনশীল (রেসিলিয়েন্ট) ও টেকসই বাংলাদেশ গঠনে তরুণদের ক্ষমতায়ন’ শীর্ষক অনুষ্ঠানটি যৌথভাবে আয়োজন করে সাউথ এশিয়ান নেটওয়ার্ক অন ইকোনমিক মডেলিং (সানেম) ও একশনএইড। একশনএইড বাংলাদেশের কান্ট্রি ডিরেক্টর ফারাহ কবিরের সভাপতিত্বে অনুষ্ঠানে অতিথি ছিলেন সানেমের নির্বাহী পরিচালক সেলিম রায়হান। সঞ্চালনা করেন সানেমের জ্যেষ্ঠ গবেষণা ফেলো আফিয়া মুবাশশিরা তিয়াশা।
গত জুলাই-আগস্টে দেশে কোটা সংস্কার আন্দোলন, বৈষম্যবিরোধী ছাত্র আন্দোলন ও সরকার পতনের আন্দোলন ঘিরে সারা দেশে সংঘাত-সহিংসতায় ১৮ হাজারের বেশি মানুষ আহত হন, যার মধ্যে একটি উল্লেখযোগ্য অংশ তরুণ-যুবক। ছাত্র–জনতার আন্দোলনের মুখে গত ৫ আগস্ট আওয়ামী লীগ সরকারের পতন হয়। আহত ব্যক্তিদের মধ্যে অনেকেই চোখ হারিয়েছেন কিংবা বিভিন্ন ধরনের পঙ্গুত্ব বরণ করেছেন।
এ প্রসঙ্গ টেনে অনুষ্ঠানে যুব ও ক্রীড়া সচিব রেজাউল মাকছুদ জাহেদী বলেন, আহত তরুণদের আত্মকর্মসংস্থানের মাধ্যমে শ্রমবাজারের মূলধারায় আনার পরিকল্পনা করা হচ্ছে। আহত হওয়ার ধরন অনুযায়ী শ্রেণিবিন্যাস করে তাঁদের প্রশিক্ষণ দেওয়া হবে। ইতিমধ্যে এ প্রকল্প তৈরির কাজ শুরু হয়েছে। এ ক্ষেত্রে স্বাস্থ্য ও সমাজকল্যাণ মন্ত্রণালয়ের সহযোগিতা নেওয়া হবে। বর্তমানে চাহিদা যাচাইয়ের কাজ চলছে, এরপর প্রকল্পের বাজেট নির্ধারণ করে তা চূড়ান্ত করা হবে।
গোলটেবিল সভায় সানেমের নির্বাহী পরিচালক সেলিম রায়হান বলেন, ‘গত এক দশকে অর্থনৈতিক পরিবর্তনের উদ্যোগগুলোতে তরুণদের সেভাবে সম্পৃক্ত করা হয়নি। তরুণদের চাকরির সুযোগও সীমিত ছিল। এ সময় সরকার ভৌত অবকাঠামোতে অনেক বিনিয়োগ করলেও সামাজিক অবকাঠামোতে প্রয়োজনীয় বিনিয়োগ করেনি। সব মিলিয়ে আমরা ‘সুযোগ হারানোর দশক’পার করেছি।’
সেলিম রায়হান বলেন, বিগত সরকারের আমলে রাজনীতিক, আমলা ও ব্যবসায়ীরা মিলে বিভিন্ন প্রকল্পে অনিয়ম-দুর্নীতি করেছেন ও টাকা সরিয়েছেন। এর মাধ্যমে যুবসমাজকে তাঁদের প্রাপ্য সুবিধাবঞ্চিত করা হয়েছে। শুধু স্বাস্থ্য ও শিক্ষা খাতই নয়, অর্থনৈতিক উন্নয়ন প্রক্রিয়ার কোথাও সেভাবে তরুণদের সম্পৃক্ততা রাখা হয়নি। বর্তমান পরিবর্তিত পরিস্থিতিতে বিভিন্ন নীতিনির্ধারণী প্রক্রিয়ায় তরুণদের যুক্ত করতে কাঠামোগত পরিবর্তন আনা প্রয়োজন। যেসব উদ্যোগ নেওয়া হচ্ছে, সেখানে তরুণদের জন্য শোভন চাকরির সুযোগ আছে কি না, সে দিকে নজর দিতে হবে।
সেলিম রায়হান আরও বলেন, ‘এত দিন বলা হতো আমরা মধ্য আয়ের ফাঁদে পড়ার ঝুঁকিতে আছি, কিন্তু বর্তমান তথ্য বলছে, আমরা ইতিমধ্যে মধ্যম আয়ের ফাঁদে পড়ে গেছি। সুতরাং এ বিষয়ে এখনই সঠিক সংস্কারমূলক পদক্ষেপ নেওয়া না হলে ভবিষ্যতে বড় ধরনের সংকট সৃষ্টি হবে। আফ্রিকার অনেক দেশে এ রকম উদাহরণ আছে।’
চাকরির বাজারের সঙ্গে প্রাসঙ্গিক পড়াশোনার ক্ষেত্র তৈরির পরামর্শ দিয়েছেন একশনএইড বাংলাদেশের কান্ট্রি ডিরেক্টর ফারাহ কবির। তিনি বলেন, নারীরা বিশেষ করে তরুণীদের বিশাল একটি অংশ ‘আনপেইড’ বা বেতনহীন কাজের মধ্যে আছেন, তাঁদের কাজের স্বীকৃতি দিতে হবে।

=== আবারও রুপির দরপতন, ডলারের বিপরীতে এযাবৎকালের সর্বনিম্ন ===
আবারও ভারতের মুদ্রা রুপির দরপতন হয়েছে। গতকাল মঙ্গলবার মার্কিন ডলারের বিপরীতে রুপির দর এযাবৎকালের সর্বনিম্ন পর্যায়ে নেমে আসে। ফলে গতকাল ডলারের দর ৮৪ দশমিক ৭৪ রুপিতে নেমে যায়। গতকাল রুপির দর কমেছে চার পয়সা।
আজ বুধবার ডলারের দর ৮৪ দশমিক ৭০ রুপিতে স্থিতিশীল। গত সোমবারও ডলারের দর ছিল ৮৪ দশমিক ৭০ রুপি। সম্প্রতি ভারতের জিডিপির তথ্য প্রকাশের পর গতকাল রুপির দরপতন হয় শূন্য দশমিক ২৫ শতাংশ, যা গত ছয় মাসের মধ্যে সর্বোচ্চ।
অর্থনৈতিক বিশেষজ্ঞরা বলছেন, সম্প্রতি মার্কিন প্রেসিডেন্ট ডোনাল্ড ট্রাম্পের এক ঘোষণায় ডলার চাঙা হয়েছে। সেটা হলো ট্রাম্প বলেছেন, ব্রিকস দেশগুলো যদি নিজস্ব মুদ্রা চালু করতে চায়, তাহলে যুক্তরাষ্ট্র এই দেশগুলোর পণ্যে ১০০ ভাগ শুল্ক আরোপ করবে। এতে ইউএস ডলার ইনডেক্সের মানও বেড়েছে।
এ ছাড়া ভারতীয় অর্থনীতির নিজস্ব কিছু কারণে এই পরিস্থিতির সৃষ্টি হয়েছে। সোমবার প্রকাশিত তথ্যে দেখা গেছে, ভারতের সামষ্টিক অর্থনৈতিক সূচকে কিছু দুর্বলতা আছে। এ ছাড়া ভারতের শেয়ারবাজার থেকে বিদেশি বিনিয়োগ চলে যাওয়ার কারণেও রুপির দরে প্রভাব পড়ছে।
বিশ্লেষকেরা বলছেন, রুপির দরপতন আরও বেশি হতো, কিন্তু ভারতের কেন্দ্রীয় ব্যাংক আরবিআইর হস্তক্ষেপের কারণে তা কিছুটা রোখা গেছে। আরবিআই রাষ্ট্রীয় ব্যাংকের মাধ্যমে ডলার বিক্রি করে বাজার থেকে রুপি তুলে নিয়েছে। ফলে দরপতন কিছুটা থেমেছে। তবে রুপির ধারাবাহিক দরপতনকে ব্যবসায়ীরা উদ্বেগজনক বলছেন। গত কয়েক মাস যাবৎ রুপির দর রুখতে বাজারে হস্তক্ষেপ করছে আরবিআই।
অর্থবছরের দ্বিতীয় জুলাই-সেপ্টেম্বর প্রান্তিকে ভারতের জিডিপি প্রবৃদ্ধির গতি কমে গেছে। ওই সময় প্রবৃদ্ধি হয়েছে ৫ দশমিক ৪ শতাংশ, যেটা প্রায় দুই বছরের মধ্যে সর্বনিম্ন। আগের বছর একই সময়ে দেশটির প্রবৃদ্ধি হয়েছে ৮ দশমিক ১ শতাংশ। মূলত উৎপাদন খাতের ধীরগতির কারণেই প্রবৃদ্ধি কমেছে। সেই সঙ্গে ভারতের বিদেশি মুদ্রার রিজার্ভ কমছে।
ভারতের শেয়ারবাজার থেকে বিদেশি বিনিয়োগকারীরা বিনিয়োগ তুলে নিচ্ছেন। গত কয়েক মাসে প্রবণতা অনেকটা শক্তিশালী হয়েছে। চীন অর্থনীতি চাঙা করতে আবারও বড় ধরনের প্রণোদনা দিয়েছে। এ বাস্তবতায় বিদেশি বিনিয়োগকারীরা ভারতের বাজারে শেয়ার বিক্রি করে চীনের বাজারে বিনিয়োগ করার নীতি গ্রহণ করেছেন। ফলে ভারতীয় মুদ্রার দর কিছুদিন পরই ডলারের বিপরীতে পতনের নতুন নতুন রেকর্ড গড়ছে।

=== আবারও নীতি সুদ কমাতে পারে ফেডারেল রিজার্ভ ===
শিগগিরই আরেক দফা সুদহার কমাতে পারে যুক্তরাষ্ট্রের কেন্দ্রীয় ব্যাংক ফেডারেল রিজার্ভ। সম্প্রতি ফেড পর্ষদের গভর্নর ক্রিস্টোফার ওয়ালার এক অনুষ্ঠানে সুদ হ্রাসের এই ইঙ্গিত দিয়েছেন।
ক্রিস্টোফার ওয়ালার বলেন, যুক্তরাষ্ট্রে মূল্যস্ফীতির হার ধীরে ধীরে ফেডের দীর্ঘমেয়াদি ২ শতাংশ লক্ষ্যমাত্রার দিকে নেমে আসছে। সাম্প্রতিক তথ্যানুসারে, সেপ্টেম্বরে যুক্তরাষ্ট্রের মূল্যস্ফীতি ছিল ২ দশমিক ৪ শতাংশ; অক্টোবরে তা সামান্য বেড়ে হয়েছে ২ দশমিক ৬ শতাংশ। ফেড মনে করছে, অক্টোবরে সামান্য বাড়লেও সামগ্রিকভাবে মূল্যস্ফীতি হ্রাসের ধারায় আছে। খবর রয়টার্স।
২০২২ সালে রাশিয়া-ইউক্রেন যুদ্ধ শুরু হলে তেলের দাম বেড়ে যায়। তার জেরে মূল্যস্ফীতি বাড়তে শুরু করে। একপর্যায়ে তা কয়েক দশকের মধ্যে সর্বোচ্চ পর্যায়ে উঠে যায়। মূল্যস্ফীতি নিয়ন্ত্রণে আনতে দ্রুতগতিতে নীতি সুদহার বাড়াতে শুরু করে ফেড। ফলে নীতি সুদহার দুই দশকের মধ্যে সর্বোচ্চ পর্যায়ে উঠে যায়।
এরপর মূল্যস্ফীতি লক্ষ্যমাত্রার দিকে নেমে আসতে শুরু করেছে, এই বিষয়ে ফেড নিশ্চিত হওয়ার পর গত সেপ্টেম্বরে সুদহার ৫০ ভিত্তি পয়েন্ট হ্রাস করা হয়। এরপর অক্টোবরে আরেক দফা কমানো হয় সুদহার। ওই সময় সুদহার ২৫ ভিত্তি পয়েন্ট বা দশমিক ২৫ শতাংশীয় পয়েন্টে কমিয়ে ৪ দশমিক ৫ থেকে ৪ দশমিক ৭৫ শতাংশ সীমার মধ্যে নামিয়ে আনা হয়। মূলত মহামারি-পরবর্তী সময়ে মুদ্রানীতির রাশ আলগা করার প্রচেষ্টার অংশ হিসেবে সুদহার কমানোর এ পদক্ষেপ নেওয়া হয়।
ডোনাল্ড ট্রাম্প মার্কিন প্রেসিডেন্ট নির্বাচিত হওয়ার পর নভেম্বরেও নীতি সুদহার আরেক দফা কমানো হয়।
ক্রিস্টোফার ওয়ালার বলেন, চলতি মাসে সুদহার কমানোর পক্ষপাতী তিনি। যদিও সর্বশেষ অর্থনৈতিক পরিস্থিতির চূড়ান্ত প্রতিবেদনের ওপর নির্ভর করবে ফেড কী সিদ্ধান্ত নেবে। যদি মূল্যস্ফীতি নিম্নমুখী ও অন্যান্য শর্ত ঠিক থাকে, তবে ফেড ঋণের খরচ কমাতে পারে।
এদিকে নির্বাচনে জয়ের পর আমদানিতে বড় ধরনের শুল্ক আরোপের ঘোষণা দিয়েছেন ডোনাল্ড ট্রাম্প। অর্থনীতিবিদদের একাংশের আশঙ্কা, এ ধরনের পদক্ষেপ মূল্যস্ফীতিতে স্বল্পমেয়াদি প্রভাব ফেলতে পারে।
সুদহার কমানোর পদক্ষেপ মার্কিন ভোক্তাদের জন্য প্রয়োজনীয়। এতে ঋণ ও বন্ধকি খরচ কমে। ঘরবাড়ি কেনা বা ঋণ নেওয়া আগের তুলনায় সহজ হয়। সহজ ঋণ বিনিয়োগ ও ব্যবসা সম্প্রসারণে সহায়ক।
বিশেষজ্ঞরা বলছেন, ফেডারেল রিজার্ভ ব্যাংক ঋণের সুদহার কমানোয় ভবিষ্যতে যুক্তরাষ্ট্রের ঋণের খরচ কমবে। তবে মসনদে বসে কর কমানো, শুল্ক বৃদ্ধি ও শরণার্থীদের নিয়ে কঠোর সিদ্ধান্ত নিতে পারেন ট্রাম্প। তাঁর সিদ্ধান্তের জেরে মূল্যস্ফীতি আবার বাড়তে পারে। তখন ট্রাম্প প্রশাসন কয়েক লাখ কোটি ডলার ঋণ নিতে পারে। এতে ফেডারেল রিজার্ভের সঙ্গে সরকারের সংঘাত তৈরির শঙ্কা আছে। এ ছাড়া ট্রাম্প নির্বাচনী প্রচারণায় বলেছেন, ফেডের সিদ্ধান্ত নেওয়ার ক্ষেত্রে প্রেসিডেন্টের ভূমিকা থাকা উচিত। অর্থাৎ ফেডের স্বাধীনতায় হস্তক্ষেপ করতে পারেন তিনি।

=== পূবালী ব্যাংকে চাকরি, বেতন ৩৩ হাজার ===
বেসরকারি বাণিজ্যিক ব্যাংক পূবালী ব্যাংক পিএলসি জনবল নিয়োগের বিজ্ঞপ্তি প্রকাশ করেছে। এই ব্যাংকে এক ক্যাটাগরির পদে কর্মী নিয়োগ দেওয়া হবে। আগ্রহী প্রার্থীদের সরাসরি, ডাকযোগে বা কুরিয়ার সার্ভিসের মাধ্যমে আবেদনপত্র পাঠাতে হবে।
পদের নাম: টেকনিশিয়ান (ইলেকট্রিশিয়ান)পদসংখ্যা: ১যোগ্যতা: এসএসসি বা সমমান পাস। যেকোনো টেকনিক্যাল ট্রেনিং ইনস্টিটিউট/সেন্টার থেকে জেনারেল ইলেকট্রিশিয়ান ট্রেডে ছয় মাসের ট্রেড কোর্স সার্টিফিকেট পাস হতে হবে। যেকোনো স্বনামধন্য প্রতিষ্ঠানে ইলেকট্রিক্যাল ও সাবস্টেশন–সংশ্লিষ্ট কাজে কমপক্ষে তিন বছরের বাস্তব অভিজ্ঞতাসহ বহুতল ভবনের ইলেকট্রিক্যাল ওয়্যারিংয়ের পাশাপাশি ইলেকট্রিক্যাল ত্রুটি নির্ণয় এবং মেরামতের ধারণা থাকতে হবে।বয়স: ৩০ নভেম্বর ২০২৪ তারিখে অনূর্ধ্ব ৩২ বছর।চাকরির ধরন: নির্বাচিত প্রার্থীকে এক বছরের জন্য টেকনিশিয়ান পদমর্যাদায় ইলেকট্রিশিয়ান পদে সাময়িকভাবে নিয়োগ দেওয়া হবে। এক বছর সন্তোষজনক চাকরি করার পর বিধি অনুযায়ী তাঁদের ব্যাংকের নিয়মিত চাকরিতে স্থায়ী করা হবে।বেতন-ভাতা: ১৩,৭৫০-৮০০ বেতন–স্কেল অন্যান্য সুবিধাসহ মাসিক মোট বেতন ৩৩,৯৮৮ টাকা।
আবেদন যেভাবে
আগ্রহী প্রার্থীদের জীবনবৃত্তান্ত, সদ্য তোলা তিন কপি পাসপোর্ট সাইজের সত্যায়িত রঙিন ছবি, শিক্ষাগত যোগ্যতা ও প্রশিক্ষণসংক্রান্ত সনদ, নাগরিকত্ব সনদ, জাতীয় পরিচয়পত্র ও অভিজ্ঞতার সনদের সত্যায়িত কপিসহ আবেদনপত্র সরাসরি, ডাকযোগে বা কুরিয়ার সার্ভিসের মাধ্যমে পাঠাতে হবে। আবেদনপত্রের খামের ওপর পদের নাম উল্লেখ করতে হবে। নিয়োগসংক্রান্ত বিস্তারিত তথ্য এইলিংকেজানা যাবে।
আবেদনপত্র পাঠানোর ঠিকানা: মহাব্যবস্থাপক, পূবালী ব্যাংক পিএলসি, মানবসম্পদ বিভাগ (৫ম তলা), প্রধান কার্যালয়, ২৬ দিলকুশা বাণিজ্যিক এলাকা, ঢাকা-১০০০।
আবেদনের শেষ সময়: ৩১ ডিসেম্বর ২০২৪।

=== প্রধানমন্ত্রীর শিক্ষা সহায়তা ট্রাস্টে ১০ম গ্রেডে চাকরির সুযোগ ===
প্রধানমন্ত্রীর শিক্ষা সহায়তা ট্রাস্টের রাজস্ব খাতভুক্ত একটি পদে জনবল নিয়োগের বিজ্ঞপ্তি প্রকাশ হয়েছে। এই প্রতিষ্ঠানে ১০ম গ্রেডে একজনকে অস্থায়ীভাবে নিয়োগ দেওয়া হবে। আগ্রহী প্রার্থীদের অনলাইনে আবেদন করতে হবে।
পদের নাম: হিসাবরক্ষণ কর্মকর্তা
পদসংখ্যা: ১
যোগ্যতা:স্বীকৃত বিশ্ববিদ্যালয় থেকে ব্যবসায় প্রশাসন বা বাণিজ্য বিভাগে স্নাতকোত্তর বা সমমানের ডিগ্রি অথবা দ্বিতীয় শ্রেণির স্নাতক (সম্মান) ডিগ্রি। কোনো পরীক্ষায় তৃতীয় শ্রেণি গ্রহণযোগ্য হবে না। কম্পিউটার প্রশিক্ষণ প্রাপ্ত হতে হবে।
বয়স:২৯ ডিসেম্বর ২০২৪ তারিখে সর্বোচ্চ ৩২ বছর।
বেতন স্কেল:১৬,০০০-৩৮,৬৪০ টাকা (গ্রেড-১০)
আগ্রহী প্রার্থীদের এইওয়েবসাইটেফরম পূরণের মাধ্যমে আবেদন করতে হবে। নিয়োগসংক্রান্ত বিস্তারিত তথ্য এইলিংকেজানা যাবে। অনলাইনে আবেদন করতে কোনো সমস্যা হলে যেকোনো টেলিটক মুঠোফোন নম্বর থেকে ১২১ নম্বরে কল অথবা[email protected]এবং[email protected]ঠিকানায় ই-মেইলে যোগাযোগ করা যাবে। মেইলের সাবজেক্টে প্রতিষ্ঠান ও পদের নাম এবং ইউজার আইডি ও যোগাযোগের নম্বর অবশ্যই উল্লেখ করতে হবে।
অনলাইনে ফরম পূরণের অনধিক ৭২ ঘণ্টার মধ্যে পরীক্ষার ফি বাবদ ৫০০ টাকা ও টেলিটকের সার্ভিস চার্জ ৫৮ টাকাসহ মোট ৫৫৮ টাকা টেলিটক প্রিপেইড মুঠোফোন নম্বর থেকে এসএমএসের মাধ্যমে জমা দিতে হবে।
আবেদনের সময়সীমা: ৯ থেকে ২৯ ডিসেম্বর ২০২৪, বিকেল ৫টা পর্যন্ত।

=== বিমান বাংলাদেশ এয়ারলাইনসে বড় নিয়োগ, পদ ৫২৫ ===
বিমান বাংলাদেশ এয়ারলাইনস লিমিটেড জনবল নিয়োগে সংশোধিত বিজ্ঞপ্তি প্রকাশ করেছে। এই প্রতিষ্ঠান ৩ ক্যাটাগরির পদে ৫২৫ জনকে নিয়োগ দেবে। আগ্রহী প্রার্থীদের অনলাইনে আবেদন করতে হবে।
১. পদের নাম: গ্রাউন্ড সার্ভিস অ্যাসিস্ট্যান্টপদসংখ্যা: ৩৮০যোগ্যতা: স্নাতক ডিগ্রি, সিজিপিএ–৪-এর স্কেলে ২.৮ থাকতে হবে। এসএসসি ও এইচএসসি পরীক্ষার প্রতিটিতে জিপিএ–৫-এর স্কেলে ৩.০ অথবা ডিপ্লোমা ডিগ্রিধারীদের ক্ষেত্রে জিপিএ–৪-এর স্কেলে ২.৮ থাকতে হবে। ‘ও’ লেভেলে গড়ে যেকোনো পাঁচটি বিষয়ে এবং ‘এ’ লেভেলে গড়ে যেকোনো দুটি বিষয়ে ন্যূনতম ‘ডি’ থাকতে হবে। কম্পিউটার জ্ঞান অবশ্যই থাকতে হবে। মাইক্রোসফট ওয়ার্ডে দক্ষ হতে হবে। ইংরেজি বলায় পারদর্শী হতে হবে। ১৭ এপ্রিল ২০২৩ তারিখের নিয়োগ বিজ্ঞপ্তির অধীন উত্তরা হাইস্কুল অ্যান্ড কলেজ কেন্দ্র যাঁদের পরীক্ষার জন্য নির্ধারিত ছিল, তাঁদের নতুন করে আবেদন করার প্রয়োজন নেই। তাঁরা আগের আবেদনেই পরীক্ষায় অংশগ্রহণ করতে পারবেন।বয়স: ১২ এপ্রিল ২০২৪ তারিখে অনূর্ধ্ব ৩২ বছরচাকরির ধরন: প্রাথমিকভাবে তিন বছরের চুক্তিভিত্তিক। সন্তোষজনকভাবে তিন বছর চুক্তিভিত্তিক চাকরি সম্পন্ন হওয়ার পর যোগদানের তারিখ থেকে স্থায়ীভাবে আত্মীকরণ করা হবে।বেতন স্কেল: ১২,৫০০-৩০,২৩০ টাকা।
২. পদের নাম: কমার্শিয়াল অ্যাসিস্ট্যান্টপদসংখ্যা: ১০০যোগ্যতা: স্নাতক ডিগ্রি, সিজিপিএ–৪-এর স্কেলে ২.৮ থাকতে হবে। এসএসসি ও এইচএসসি পরীক্ষায় প্রতিটিতে জিপিএ–৫-এর স্কেলে ৩.০ অথবা ডিপ্লোমা ডিগ্রিধারীদের ক্ষেত্রে জিপিএ–৪-এর স্কেলে ২.৮ থাকতে হবে। ‘ও’ লেভেলে গড়ে যেকোনো পাঁচটি বিষয়ে এবং ‘এ’ লেভেলে গড়ে যেকোনো দুটি বিষয়ে ন্যূনতম ‘ডি’ থাকতে হবে। কম্পিউটার জ্ঞান অবশ্যই থাকতে হবে। মাইক্রোসফট ওয়ার্ডে দক্ষ হতে হবে। ইংরেজি বলায় পারদর্শী হতে হবে।বয়স: ১২ এপ্রিল ২০২৪ তারিখে অনূর্ধ্ব ৩২ বছরচাকরির ধরন: প্রাথমিকভাবে তিন বছরের চুক্তিভিত্তিক। সন্তোষজনকভাবে তিন বছর চুক্তিভিত্তিক চাকরি সম্পন্ন হওয়ার পর যোগদানের তারিখ থেকে স্থায়ীভাবে আত্মীকরণ করা হবে।বেতন স্কেল: ১২,৫০০-৩০,২৩০ টাকা।
৩. পদের নাম: অ্যাকাউন্টস অ্যাসিস্ট্যান্টপদসংখ্যা: ৪৫যোগ্যতা: বাণিজ্য অনুষদে স্নাতক ডিগ্রি, সিজিপিএ–৪-এর স্কেলে ২.৮ থাকতে হবে। এসএসসি ও এইচএসসি পরীক্ষার প্রতিটিতে জিপিএ–৫-এর স্কেলে ৩.০ অথবা ডিপ্লোমা ডিগ্রিধারীদের ক্ষেত্রে জিপিএ–৪-এর স্কেলে ২.৮ থাকতে হবে। ‘ও’ লেভেলে গড়ে যেকোনো পাঁচটি বিষয়ে এবং ‘এ’ লেভেলে গড়ে যেকোনো দুটি বিষয়ে ন্যূনতম ‘ডি’ থাকতে হবে। কম্পিউটার জ্ঞান অবশ্যই থাকতে হবে।বয়স: ১২ এপ্রিল ২০২৪ তারিখে অনূর্ধ্ব ৩২ বছরচাকরির ধরন: প্রাথমিকভাবে তিন বছরের চুক্তিভিত্তিক। সন্তোষজনক তিন বছর চুক্তিভিত্তিক চাকরি সম্পন্ন হওয়ার পর যোগদানের তারিখ থেকে স্থায়ীভাবে আত্মীকরণ করা হবে।বেতন স্কেল: ১২,৫০০-৩০,২৩০ টাকা।
আবেদন যেভাবে
আগ্রহী প্রার্থীদের এইওয়েবসাইটেফরম পূরণের মাধ্যমে আবেদন করতে হবে। নিয়োগসংক্রান্ত বিস্তারিত তথ্য এইলিংকেজানা যাবে। অনলাইনে আবেদন করতে কোনো সমস্যা হলে টেলিটক নম্বর থেকে ১২১ নম্বরে কল অথবা[email protected]ঠিকানায় ই-মেইলে যোগাযোগ করা যাবে।
আবেদন ফি
অনলাইনে ফরম পূরণের অনধিক ৭২ ঘণ্টার মধ্যে পরীক্ষার ফি বাবদ প্রতিটি পদের জন্য ৩৩৫ টাকা টেলিটক প্রিপেইড মুঠোফোন নম্বর থেকে এসএমএসের মাধ্যমে জমা দিতে হবে।
আবেদনের সময়সীমা:৪ থেকে ১৮ ডিসেম্বর ২০২৪, বিকেল ৫টা পর্যন্ত।

=== বিএসএমএমইউয়ের উপাচার্যের দায়িত্বে শাহিনুল আলম ===
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য পদে নিয়োগ পেয়েছেন বিশ্ববিদ্যালয়টির সহ-উপাচার্যের (একাডেমিক) দায়িত্বরত অধ্যাপক শাহিনুল আলম। পরবর্তী নির্দেশ না দেওয়া পর্যন্ত উচ্চশিক্ষার এইপ্রতিষ্ঠানটিরঅস্থায়ী উপাচার্য হিসেবে দায়িত্ব পালন করবেন তিনি। আজ বুধবার স্বাস্থ্য ও পরিবার কল্যাণ মন্ত্রণালয়ের স্বাস্থ্য শিক্ষা ও পরিবার কল্যাণ বিভাগের এক অফিসে আদেশে এ তথ্য জানানো হয়েছে।
অফিস আদেশে বলা হয়েছে, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক মো. সায়েদুর রহমানকে প্রতিমন্ত্রীর পদমর্যাদায় বিশেষ সহকারী হিসেবে নিয়োগ প্রদান করে স্বাস্থ্য ও পরিবার কল্যাণ মন্ত্রণালয়ের নির্বাহী ক্ষমতা অর্পণ করা হয়, যা গত ১০ নভেম্বর গেজেট আকারে প্রকাশিত হয়েছে। তার পরিপ্রেক্ষিতে বিএসএমএমইউয়ের উপাচার্য পদটি শূন্য রয়েছে।
এ অবস্থায় ‘বঙ্গবন্ধু শেখ মুজিব মেডিকেল বিশ্ববিদ্যালয় আইন, ১৯৯৮’–এর ধারা ১৩ অনুযায়ী উপাচার্যের পদ শূন্য থাকায় সহ-উপাচার্যদের মধ্য থেকে জ্যেষ্ঠ সহ–উপাচার্য (একাডেমিক) অধ্যাপক মো. শাহিনুল আলম পরবর্তী নির্দেশ না দেওয়া পর্যন্ত বিএসএমএমইউয়ের অস্থায়ী উপাচার্য হিসেবে দায়িত্ব পালন করবেন।

=== হার্ভার্ডে সাইবার সিকিউরিটি কোর্স, ৫ সপ্তাহের কোর্সের বিস্তারিত জেনে নিন ===
যুক্তরাষ্ট্রের প্রাচীনতম বিশ্ববিদ্যালয় হার্ভার্ড। বিশ্বের অন্যতম সেরা এই বিশ্ববিদ্যালয় বিশ্বজুড়ে শিক্ষার্থীদের অনলাইনে কোর্স পড়ার সুযোগ করে দেয়। এবার দিচ্ছে ‘সাইবার সিকিউরিটি’ কোর্স। অনলাইনে এ কোর্স সম্পূর্ণ বিনা মূল্যে বাড়িতে বসে যে কেউ করতে পারবেন। হার্ভার্ড বিশ্ববিদ্যালয় একাডেমিক শ্রেষ্ঠত্বের জন্য বিখ্যাত। সাইবার সিকিউরিটি কোর্সটি এমনভাবে সাজানো যেন শিক্ষার্থীরা প্রয়োজনীয় দক্ষতা এবং জ্ঞানার্জন করতে পারেন। সাইবার নিরাপত্তার ক্ষেত্রে বিশেষজ্ঞদের কাছ থেকে শেখার সুযোগ মিলবে এ কোর্সে। বাস্তব বিশ্বের সঙ্গে মিল রেখে কেস স্টাডির মাধ্যমে হাতে-কলমে অভিজ্ঞতা অর্জনের সুযোগ আছে হার্ভার্ডের এই কোর্সে।
প্রযুক্তি নিয়ে পড়াশোনা বা জানাশোনা এবং প্রযুক্তি সম্পর্কে জানাশোনা বা পড়াশোনা না থাকলেও শিক্ষার্থীরা সাইবার সিকিউরিটি কোর্সটি করতে পারবেন। সাইবার নিরাপত্তার ঝুঁকি ও হুমকির বিরুদ্ধে কীভাবে অ্যাকাউন্ট, ডেটা, সিস্টেম ও সফটওয়্যার সুরক্ষিত করতে হয় এবং কীভাবে আগামীর বিশ্বকে চিনতে পারা যায়, তা নিয়েই কোর্সটি। কীভাবে নিজের গোপনীয়তা রক্ষা করবেন, তা–ও আছে এ কোর্সে। সাইবার সিকিউরিটি কোর্সটিতে বাস্তব বিশ্বের ঘটনা দ্বারা অনুপ্রাণিত এবং আছে অ্যাসাইনমেন্টও।
হার্ভার্ড বিশ্ববিদ্যালয়ের অনলাইন এই কোর্স পাঁচ সপ্তাহের। এই পাঁচ সপ্তাহে ‘সিকিউরিং অ্যাকাউন্টস, সিকিউরিং ডেটা, সিকিউরিং সিস্টেম, সিকিউরিং সফটওয়্যার, প্রিসার্ভিং প্রাইভেসি’ সম্পর্কে শিক্ষার্থীর সঙ্গে শিক্ষকেরা আলোচনা করবেন। কোর্সটির কারিকুলাম তৈরি করেছেন হার্ভার্ডের সেরা শিক্ষকেরাই। কোর্স শেষে বিশ্ববিদ্যালয় থেকে একটি সার্টিফিকেট বা সনদ মিলবে। সাইবার নিরাপত্তা বা সংশ্লিষ্ট ক্ষেত্রে ক্যারিয়ার গড়ার সুযোগও থাকছে।
হার্ভার্ড ইউনিভার্সিটির সাইবার সিকিউরিটি কোর্সে আগ্রহী হলে এখানেক্লিক করুন

=== বাংলাদেশিদের জন্য চীনের বৃত্তি, থাকা-খাওয়া ও বিমানভাড়াও মিলবে ===
চীনে বাংলাদেশি শিক্ষার্থীদের জন্য বিনা মূল্যে পড়াশোনার পাশাপাশি রয়েছে প্রতি মাসে মোটা অঙ্কের বৃত্তি। পড়াশোনা ও থাকা–খাওয়ার খরচ বাদ দিয়ে কেউ ইচ্ছা করলে বৃত্তির টাকা কিছুটা বাঁচিয়ে দেশে পরিবারকেও দিতে পারেন। মোট তিন ধরনের বৃত্তি দিয়ে থাকে চীন সরকার। এর মধ্যে সবচেয়ে সুবিধা বেশি চায়নিজ গভর্নমেন্ট স্কলারশিপে।
চায়নিজ গভর্নমেন্ট স্কলারশিপ
প্রতিবছর বিদেশি শিক্ষার্থীদের জন্য কয়েক ধরনের বৃত্তি দিয়ে থাকে দেশটি। এর মধ্যে সবচেয়ে বেশি সুযোগ-সুবিধা রয়েছে চীনের সরকারি বৃত্তিতে, যেটি চায়নিজ গভর্নমেন্ট স্কলারশিপ নামে পরিচিত। চীন সরকার চায়না স্কলারশিপ কাউন্সিলের (সিএসসি) মাধ্যমে এ বৃত্তি দিয়ে থাকে।
সিএসসি তিন ধরনের হয়ে থাকে। যা টাইপ-এ, টাইপ-বি ও টাইপ-সি নামে পরিচিত।
টাইপ-এ
সরকারি স্কলারশিপের মধ্যে প্রথমেই আসে টাইপ-এ স্কলারশিপের নাম। এটি মূলত চীন সরকার ও সংশ্লিষ্ট দেশের সরকারের মধ্যকার সম্পর্কের বহিঃপ্রকাশ। একেক বছর একেক দেশ থেকে একেক রকম প্রার্থী নিয়ে থাকে। বাংলাদেশ থেকে প্রতিবছর ৫০-৬৫ জন প্রার্থী নেওয়া হয়।
প্রথমে বাংলাদেশ সরকারের শিক্ষা মন্ত্রণালয়ের মাধ্যমে চীনের দূতাবাসে আবেদন করতে হয়। প্রাথমিক বাছাই শিক্ষা মন্ত্রণালয় করে দূতাবাসে জমা দেয়। সাক্ষাৎকারের মাধ্যমে নির্বাচিত প্রার্থীদের জন্য সিএসসির কাছে রিকমেন্ডেশন পাঠানো হয়। এ ক্ষেত্রে আলাদাভাবে শিক্ষা মন্ত্রণালয় ও দূতাবাসে অনলাইনে আবেদন করতে হয়।এই ওয়েবসাইটেরমাধ্যমে আবেদন করতে পারবেন শিক্ষার্থীরা।
আবেদনের সময়
সাধারণত নভেম্বর মাসেই বাংলাদেশ শিক্ষা মন্ত্রণালয় ওয়েবসাইটে বিজ্ঞপ্তি প্রকাশ করে থাকে এবং নির্দিষ্ট তারিখের মধ্যে আবেদন করতে হয়। শিক্ষা মন্ত্রণালয়ের ওয়েবসাইট থেকে আবেদন–সংক্রান্ত যাবতীয় তথ্য জানা যাবে। ইতিমধ্যে এই বৃত্তির আবেদন শুরু হয়েছে। ৩১ ডিসেম্বর পর্যন্ত আবেদন করা যাবে। আবেদন সম্পর্কে আরও বিস্তারিত জানা যাবেএই লিংকে। এটি চীনে অধ্যয়নরত বাংলাদেশি শিক্ষার্থীদের সংগঠন। যাঁরা চীনে পড়তে যেতে চান, তাঁদের সাহায্য করে থাকে।
সুযোগ–সুবিধা
আবেদন ফি মওকুফ, টিউশন ফি মওকুফ, আবাসন ফি মওকুফ, স্বাস্থ্যবিমা রয়েছে, প্রথমবার চীনে যেতে ও পড়াশোনা শেষ করে ফেরত আসার সময়কার বিমান টিকিটও দেবে। স্নাতকে প্রতি মাসে বৃত্তি দেয় ২ হাজার ৫০০ ইউয়ান (৪৫ হাজার টাকা), স্নাতকোত্তরে ৩ হাজার ইউয়ান (৫৫ হাজার টাকা), পিএইচডিতে ৩ হাজার ৫০০ ইউয়ান (৬৪ হাজার টাকা)।
টাইপ-বি
বিশ্ববিদ্যালয়ের মাধ্যমে সিএসসির কাছে আবেদন করতে হয়। চীনা সরকারি বৃত্তি বলতে শিক্ষার্থীরা টাইপ-বিকেই বেছে নেন। কারণ, টাইপ–এ-তে অনেক প্রতিযোগিতা হয়ে থাকে।
আবেদনের সময় একেক বিশ্ববিদ্যালয়ে একেক সময়। সাধারণত নভেম্বরের মাঝামাঝি শুরু হয়। কোনো কোনো বিশ্ববিদ্যালয়ে মার্চ-এপ্রিল পর্যন্ত চলে। তবে যত আগে আবেদন করা যায়, বৃত্তি পাওয়ার সম্ভাবনা তত বাড়ে।
টাইপ-এ ও টাইপ-বির সুযোগ–সুবিধা প্রায় একই। প্রথমটিতে বিমান টিকিট দূতাবাস থেকে পাওয়া যায়, দ্বিতীয়টিতে পাওয়া যায় না।
আবেদনের যোগ্যতা
নন-চায়নিজ হওয়া, চীনের অন্য কোনো স্কলারশিপ না হওয়া, বয়স সর্বোচ্চ স্নাতকের জন্য ২৫ বছর, স্নাতকোত্তরের জন্য ৩৫ বছর ও  পিএইচডির জন্য ৪০ বছর।
স্নাতকে আবেদনের জন্য এইচএসসি বা সমমান পাস, স্নাতকোত্তরে আবেদনের জন্য স্নাতক পাস এবং পিএইচডিতে আবেদনের জন্য স্নাতকোত্তর পাস হতে হবে।
প্রয়োজনীয় কাগজপত্র
পাসপোর্ট, সর্বোচ্চ একাডেমিক ডিগ্রির অ্যাটেস্টেড ট্রান্সক্রিপ্ট ও সার্টিফিকেট, মেডিকেল সার্টিফিকেট অথবা ফরেনার ফিজিক্যাল এক্সামিনেশন ফরম, সিভি, দুটি রিকমেন্ডেশন লেটার, স্টাডি প্ল্যান/রিসার্চ প্রপোজাল, আইইএলটিএস/টোয়েফল/এইচএসকে সনদ ও পুলিশ ক্লিয়ারেন্স।
টাইপ-সি
এটি পারশিয়াল স্কলারশিপ। বেশি কিছু শর্ত রয়েছে। যে টাকা দেয়, সেটি দিয়ে টিউশন ফির একটা অংশ কাভার করে। অন্যান্য ফি নিজেকেই বহন করতে হয়।
সিএসসি-এ ক্যাটাগরিতে যেভাবে আবেদন
আগ্রহী প্রার্থীদেরএই ওয়েবসাইটেপ্রবেশ করে লগইন করতে হবে। এরপর বিস্তারিত তথ্য পূরণ করে আবেদন করতে হবে। আরও বিস্তারিত তথ্য জানা যাবেএই ওয়েবসাইটে।
সূত্র: চীনের দূতাবাসের ওয়েবসাইট
*লেখক: মাহবুবুল হাসান, শিক্ষার্থী, শিয়ামেন ইউনিভার্সিটি, চীন

=== এবার বেসিসে প্রশাসক নিয়োগ দিল বাণিজ্য মন্ত্রণালয় ===
দেশের সফটওয়্যার খাতের সংগঠন বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসে (বেসিস) প্রশাসক হিসেবে তথ্য ও যোগাযোগপ্রযুক্তি (আইসিটি) বিভাগের অতিরিক্ত সচিব মুহম্মদ মেহেদী হাসানকে নিয়োগ দিয়েছে বাণিজ্য মন্ত্রণালয়। তিনি পরবর্তী ১২০ দিনের মধ্যে সুষ্ঠু ও নিরপেক্ষ নির্বাচন অনুষ্ঠান সম্পন্ন করে নির্বাচিত কমিটির নিকট দায়িত্ব হস্তান্তর করবেন। আজ বুধবার বাণিজ্য মন্ত্রণালয়ের বাণিজ্য সংগঠন অনুবিভাগ থেকে প্রশাসক নিয়োগের এই অফিস আদেশ জারি করা হয়।
বাণিজ্য সংগঠন অনুবিভাগের অতিরিক্ত সচিব ও মহাপরিচালক মোহাম্মদ নাভিদ শফিউল্লাহর সই করা আদেশে প্রশাসক বসানোর কারণ হিসেবে বলা হয়েছে, বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস বাণিজ্য মন্ত্রণালয়ের লাইসেন্সপ্রাপ্ত একটি নিবন্ধিত বাণিজ্য সংগঠন। গত ১৭ অক্টোবর বেসিসের পরিচালনা পর্ষদের সভাপতি রাসেল টি আহমেদ এবং ১৯ অক্টোবর সহসভাপতি (অর্থ) ইকবাল আহমেদ ফখরুল হাসান ব্যক্তিগত কারণে পদত্যাগ করেছেন মর্মে জানা গেলেও তাঁদের পদত্যাগপত্র মহাপরিচালক, বাণিজ্য সংগঠনের কাছে পাঠানো হয়নি। এরপর বেসিসের পরিচালনা পর্ষদ পুনর্গঠন করা হলেও পুনর্গঠিত পরিচালনা পর্ষদের গঠনপ্রক্রিয়া ত্রুটিপূর্ণ ছিল। এ বিষয়ে বৈষম্যবিরোধী আইসিটি উদ্যোক্তা কাউন্সিল ও বৈষম্যবিরোধী প্রকৌশলী পরিষদ এবং সাধারণ সদস্যদের প্রতিনিধিদের অভিযোগের পরিপ্রেক্ষিতে গত ১৮ নভেম্বর শুনানি করা হলেও পূর্বের পরিচালনা পর্ষদের সভাপতি উপস্থিত হননি এবং পুনর্গঠিত পরিচালনা পর্ষদও সন্তোষজনক উত্তর দিতে পারেনি। তথ্য ও যোগাযোগপ্রযুক্তি খাতের চলমান অস্থিরতা ও অসন্তোষের কারণে দেশের অর্থনীতি ক্ষতির সম্মুখীন হচ্ছে এবং এ পরিস্থিতিতে বেসিসের পরিচালনা পর্ষদ কার্যকর ভূমিকা রাখতে পারছে না। আর তাই বাণিজ্য সংগঠন আইন, ২০২২–এর ১৭ ধারা মোতাবেক সংগঠনটির পুনর্গঠিত পরিচালনা পর্ষদ বাতিল করে সরকারের অনুমোদনক্রমে প্রশাসক নিয়োগ দেওয়া হয়েছে।
প্রশাসক নিয়োগের বিষয়ে সর্বশেষ কমিটির সভাপতি এম রাশিদুল হাসান প্রথম আলোকে বলেন, ‘আমরা বেসিসের নির্বাহী পরিষদের জরুরি সভার মাধ্যমে দায়িত্ব নিই। আমরা চেষ্টা করেছি সব নিয়মকানুন মেনেই কাজ করতে। আমাদের সব কার্যক্রমের তথ্যাদি আমরা মন্ত্রণালয়কে নিয়মিত অবহিত করেছি। আমরা সবাইকে নিয়ে এক হয়ে সামনে এগিয়ে যাওয়ার চেষ্টা করেছি। আমরা চাই, প্রশাসক তথ্যপ্রযুক্তি খাতের উন্নয়নের জন্য গুরুত্বপূর্ণ ভূমিকা পালন করবেন।’
বেসিসের সভাপতি পদত্যাগ করার পর গত ৩০ অক্টোবর বেসিসের নির্বাহী কমিটির সভায় জ্যেষ্ঠ সহসভাপতি এম রাশিদুল হাসানকে সভাপতির দায়িত্ব দেওয়া হয়েছিল।
বেসিসের সদ্য বিদায়ী কমিটির পরিচালক বিপ্লব জি রাহুল বলেন, ‘আমরা নতুন প্রশাসকের নিয়োগসম্পর্কিত সরকারি নোটিশ পেয়েছি। আশা করছি, নতুন প্রশাসক নির্ধারিত ১২০ দিনের মধ্যে নির্বাচিত কমিটির কাছে দায়িত্ব হস্তান্তর করবেন। বর্তমান কমিটি দায়িত্ব নেওয়ার পর থেকেই বাণিজ্য মন্ত্রণালয়, তথ্য ও যোগাযোগপ্রযুক্তি মন্ত্রণালয়সহ সংশ্লিষ্ট সব পক্ষকে নিয়মিত কার্যক্রম সম্পর্কে অবহিত করে আসছে। প্রতি সপ্তাহে আমাদের কার্যক্রম তাদের সঙ্গে শেয়ার করা হচ্ছে।’
গত মে মাসে অনুষ্ঠিত বেসিসের ২০২৪-২৬ মেয়াদের নির্বাহী পরিষদের নির্বাচনে রাসেল টি আহমেদের নেতৃত্বাধীন ‘ওয়ান টিম’ নিরঙ্কুশ সংখ্যাগরিষ্ঠতা অর্জন করেছিল। বেসিসের ১১টি পদে ৩টি প্যানেলে ৩৩ জন প্রার্থী প্রতিদ্বন্দ্বিতা করেছিলেন। আওয়ামী লীগ সরকারের পতনের পর এরই মধ্যে তথ্যপ্রযুক্তি ব্যবসা খাতের সংগঠন বাংলাদেশ কম্পিউটার সমিতি এবং ই-কমার্স অ্যাসোসিয়েশন অব বাংলাদেশে (ই-ক্যাব) প্রশাসক বসিয়েছে সরকার।

=== ওপেনএআইয়ের বিরুদ্ধে মামলা করলেন ইলন মাস্ক, কেন ===
আলোচিত কৃত্রিম বুদ্ধিমত্তা (এআই) চ্যাটবট চ্যাটজিপিটির নির্মাতা প্রতিষ্ঠান ওপেনএআইয়ের বিরুদ্ধে মামলা করেছেন খুদে ব্লগ লেখার সাইট এক্স (সাবেক টুইটার), টেসলা, স্পেসএক্স ও নিউরালিংকের মালিক ইলন মাস্ক। প্রতিযোগিতা–বিরোধী আচরণের অভিযোগ তুলে প্রতিষ্ঠানটির বিরুদ্ধে প্রাথমিক নিষেধাজ্ঞা দেওয়ারও আবেদন করেছেন তিনি। গত শুক্রবার যুক্তরাষ্ট্রের ক্যালিফোর্নিয়ার নর্দার্ন ডিস্ট্রিক্ট আদালতে করা এই মামলায় ইলন মাস্ক অভিযোগ করেছেন, ওপেনএআই অসাধু কার্যকলাপের মাধ্যমে বাজার প্রতিযোগিতাকে বাধাগ্রস্ত করছে এবং নিজেদের স্বার্থে একতরফা সিদ্ধান্ত নিচ্ছে।
মামলায় ওপেনএআইয়ের প্রেসিডেন্ট গ্রেগ ব্রকম্যান, প্রধান নির্বাহী কর্মকর্তা (সিইও) স্যাম অল্টম্যান, ওপেনএআইয়ের সাবেক বোর্ড সদস্য ও লিংকডইনের সহপ্রতিষ্ঠাতা রিড হফম্যান এবং ওপেনএআইয়ের সাবেক বোর্ড সদস্য ও মাইক্রোসফটের ভাইস প্রেসিডেন্ট ডি টেম্পলটনের নাম উল্লেখ করা হয়েছে।
মামলার নথিতে বলা হয়েছে, ওপেনএআই ইচ্ছাকৃতভাবে তার প্রতিদ্বন্দ্বী প্রতিষ্ঠানগুলোর ক্ষতি করার চেষ্টা করছে। বিশেষ করে মাস্কের প্রতিষ্ঠিত কৃত্রিম বুদ্ধিমত্তা প্রতিষ্ঠান এক্সএআইকে লক্ষ্যবস্তু করা হয়েছে। এর ফলে অক্টোবর মাসে ওপেনএআইয়ের অর্থ সংগ্রহ কার্যক্রমে অংশ নেওয়া এক শীর্ষ বিনিয়োগকারী পরবর্তী সময়ে এক্সএআইতে বিনিয়োগ থেকে বিরত থাকার সিদ্ধান্ত নিয়েছেন।
অভিযোগে আরও উল্লেখ করা হয়েছে, ওপেনএআই পরিচালকদের আর্থিক স্বার্থ রক্ষার জন্য ব্যবসায়িক সিদ্ধান্ত নিচ্ছে। উদাহরণ হিসেবে বলা হয়েছে, পেমেন্ট প্রসেসরের জন্য স্ট্রাইপকে বেছে নেওয়া হয়েছে, যা ওপেনএআইয়ের সিইও স্যাম অল্টম্যানের সঙ্গে সম্পৃক্ত। ওপেনএআইয়ের অলাভজনক থেকে লাভজনক প্রতিষ্ঠানে রূপান্তর হওয়া নিয়েও প্রশ্ন তোলা হয়েছে।
মাস্কের আইনজীবীরা দাবি করেছেন, ‘ওপেনএআইয়ের অলাভজনক চরিত্র রক্ষা করার পাশাপাশি স্বার্থসংশ্লিষ্ট কার্যক্রম বন্ধ করা এখন সময়ের দাবি। তা না হলে প্রতিষ্ঠানটির নৈতিক অবস্থান চিরতরে হারিয়ে যাবে।’
অন্যদিকে ওপেনএআই ইলন মাস্কের অভিযোগকে সম্পূর্ণ ভিত্তিহীন বলে প্রত্যাখ্যান করেছে। প্রতিষ্ঠানটির একজন মুখপাত্র বলেন, ‘ইলনের এই অভিযোগগুলো পুরোনো ও ভিত্তিহীন। এর কোনো আইনি বা যৌক্তিক ভিত্তি নেই।’
উল্লেখ্য, গত বছরের ফেব্রুয়ারি মাসেও ইলন মাস্ক ওপেনএআইয়ের বিরুদ্ধে মামলা করেছিলেন। সে সময় তিনি অভিযোগ করেছিলেন, ওপেনএআই তাদের প্রতিষ্ঠাকালীন অলাভজনক লক্ষ্য থেকে সরে এসেছে।
সূত্র: টেকক্রাঞ্চ ও ইন্ডিয়ান এক্সপ্রেস

=== বরফশূন্য হচ্ছে উত্তর মেরুর আর্কটিক সাগর, কারণ কী ===
ভাবুন তো একদিন সকালবেলা খবর পেলেন আমাজন বন থেকে সব গাছ হারিয়ে গেছে। কিংবা খোঁজ পেলেন উত্তর মেরুর আর্কটিক সাগর বরফশূন্য হয়ে গেছে। নিশ্চয়ই আতঙ্ক ছড়াবে। এমনই এক শঙ্কার কথা প্রকাশ করেছেন বিজ্ঞানীরা। যে হারে আর্কটিক সাগরের বরফ গলছে, সেই হিসেবে খুব দ্রুত আমরা বরফশূন্য আর্কটিক বা উত্তর মেরু দেখতে পাব। বিজ্ঞানীরা পৃথিবীর তাপমাত্রা বিশ্লেষণ করে দেখছেন, ২০৩০ সালে আর্কটিক সমুদ্রের বিশাল অংশের বরফ গলে যাবে। নেচার কমিউনিকেশনস সাময়িকীতে প্রকাশিত এক গবেষণাপত্রে এসব তথ্য বলা হয়েছে।
বিজ্ঞানীরা কম্পিউটার সিমুলেশন ব্যবহার করে বরফশূন্য আর্কটিক দেখা যাওয়ার ভবিষ্যদ্বাণী করেছেন। এ বিষয়ে যুক্তরাষ্ট্রের কলোরাডো বোল্ডার বিশ্ববিদ্যালয়ের বিজ্ঞানী আলেকজান্দ্রা জ্যান জানিয়েছেন, বরফশূন্য আর্কটিকে ভিন্ন ধরনের আবহাওয়ার পরিবর্তন দেখা যাবে। বরফশূন্যতা পৃথিবীর জলবায়ু ও পরিবেশকে মারাত্মকভাবে প্রভাবিত করতে পারে। এর ফলে উত্তর মেরুর আর্কটিক সাগর প্রথমবারের মতো পুরোপুরি বরফশূন্য দেখা যাবে। উত্তর মেরুর প্রাকৃতিক পরিবেশের বৈশিষ্ট্য মৌলিকভাবে পরিবর্তন হয়ে যাচ্ছে। গ্রিনহাউস গ্যাস নির্গমনের কারণে সমুদ্রের বরফ ও তুষার গলে যাচ্ছে।
সাধারণত গ্রিনহাউস গ্যাস নির্গমন বৃদ্ধির কারণে জলবায়ু উষ্ণ হচ্ছে। এতে আর্কটিক সমুদ্রের বরফ প্রতি দশকে ১২ শতাংশের মতো অদৃশ্য হয়ে যাচ্ছে। এ বছরের সেপ্টেম্বরে আর্কটিক সাগরের সর্বনিম্ন বরফ দেখা গেছে। ১৯৭৮ সালের পরে এ বছর রেকর্ড সর্বনিম্ন বরফ দেখা যায়। এ বছর সর্বনিম্ন বরফের আকার ছিল ৪ দশমিক ২৮ মিলিয়ন বর্গকিলোমিটার এলাকা বিস্তৃত।
প্রসঙ্গত, বরফশূন্য আর্কটিক মানে সাগরে কোনো বরফ থাকবে না, তা নয়। সমুদ্রে বরফের আকার এক মিলিয়ন বর্গকিলোমিটারের কম থাকলে আর্কটিককে বরফমুক্ত এলাকা হিসেবে বিবেচনা করা হবে।
আর্কটিক সমুদ্রের বরফ পরিবর্তনের পূর্বাভাস থেকে বলা বলা হচ্ছে, ২০২৭ সালে এক দিনের জন্য সমুদ্র বরফমুক্ত অবস্থায় দেখা যেতে পারে। আর প্রথম বরফমুক্ত মাস দেখা যেতে পারে ২০৩০ সালের মধ্যেই।
সূত্র: ফিজিস ডট অর্গ

=== লেনোভোর নতুন ল্যাপটপ বাজারে ===
দেশের বাজারে লেনেভোর তৈরি ‘আইডিয়াপ্যাড স্লিম থ্রি আই’ মডেলের ল্যাপটপ এনেছে গ্লোবাল ব্র্যান্ড পিএলসি। ৩.৬ থেকে ৪.৯ গিগাহার্টজ গতির ইন্টেল কোর সেভেন-১৩৬২০এইচ প্রসেসরে চলা ল্যাপটপটির ধারণক্ষমতা ৫১২ গিগাবাইট। দুই বছরের বিক্রয়োত্তর সেবাসহ ল্যাপটপটির দাম ৮৭ হাজার টাকা। এক সংবাদ বিজ্ঞপ্তিতে এ তথ্য জানিয়েছে গ্লোবাল ব্র্যান্ড পিএলসি।
সংবাদ বিজ্ঞপ্তিতে বলা হয়েছে, ১৪ ইঞ্চি আইপিএস পর্দার ল্যাপটপটিতে ১৬ গিগাবাইট ডিডিআরফাইভ র‍্যামের পাশাপাশি টিইউভি লো ব্লু লাইট প্রযুক্তির পর্দা থাকায় দীর্ঘ সময় ব্যবহার করলেও চোখের ক্ষতি হয় না। ৮১০এইচ মিলিটারি গ্রেড স্ট্যান্ডার্ড প্রযুক্তির ল্যাপটপটি ধুলারোধী হওয়ায় ময়লাও জমে না।
ল্যাপটপটিতে ই-শাটারযুক্ত ৭২০পি এইচডি ক্যামেরা ও ডলবি অডিও স্পিকার থাকায় স্বচ্ছন্দে অনলাইন বৈঠক করার পাশাপাশি গানও শোনা যায়। এ ছাড়া ব্যাকলিট কি-বোর্ড, ওয়াই-ফাই ৬, আঙুলের ছাপ শনাক্তকরণ সেন্সরসহ বিভিন্ন সুবিধাও রয়েছে ল্যাপটপটিতে।

=== এই স্মার্টফোনে ১২ হাজার টাকা ক্যাশব্যাক পাওয়া যাবে ===
দেশের বাজারে কৃত্রিম বুদ্ধিমত্তা (এআই) প্রযুক্তির নতুন স্মার্টফোন এনেছে স্যামসাং ইলেকট্রনিকস প্রাইভেট লিমিটেড। ‘গ্যালাক্সি এস২৪ এফই’ মডেলের ফোনটির ক্যামেরা সিস্টেমে যুক্ত করা হয়েছে প্রোভিজ্যুয়াল ইঞ্জিন। এর ফলে এআই অ্যালগরিদম কাজে লাগিয়ে সহজেই ভালো মানের ছবি তোলা ও ভিডিও ধারণ করার পাশাপাশি দ্রুত ছবি সম্পাদনা করা যায়। আজ রোববার এক সংবাদ বিজ্ঞপ্তিতে এ তথ্য জানিয়েছে স্যামসাং ইলেকট্রনিকস প্রাইভেট লিমিটেড।
সংবাদ বিজ্ঞপ্তিতে বলা হয়েছে, এক্সিনোস ২৪০০ই প্রসেসরে চলা ফোনটির পেছনে এলইডি ফ্ল্যাশসহ ৫০, ৮ ও ১২ মেগাপিক্সেলের তিনটি ক্যামেরা রয়েছে। সেলফি তোলার জন্য রয়েছে ১০ মেগাপিক্সেলের ক্যামেরা। ৮ গিগাবাইট র‍্যাম ও ২৫৬ গিগাবাইট ধারণক্ষমতার ফোনটি কিনলে ১২ হাজার টাকা ক্যাশব্যাক পাওয়া যাবে। ক্যাশব্যাক পাওয়ার পর ফোনটির দাম পড়বে ১ লাখ ১৪ হাজার ৯৯৯ টাকা।
৬.৭ ইঞ্চি অ্যামোলেড পর্দার ফোনটি আইপি৬৮ প্রযুক্তিনির্ভর হওয়ায় পানি ও ধুলা প্রতিরোধক। এর ফলে ভিজলে নষ্ট হয় না, ধুলাও জমে না ফোনটিতে। ৪ হাজার ৭০০ এমএএইচ ব্যাটারিসুবিধার ফোনটির রিফ্রেশ রেট ১২০ হার্জ। ফোনটিতে সাত বছর পর্যন্ত হালনাগাদ অপারেটিং সিস্টেম ব্যবহারের পাশাপাশি সর্বশেষ নিরাপত্তাসুবিধাও পাওয়া যাবে।

=== রোবট তো চেনেন, কোবটের নাম কি শুনেছেন ===
গত শতকের পঞ্চাশের দশকে রোবট আবিষ্কৃত হয়ে এর ব্যবহার শুরু। তাই স্বংয়ক্রিয়ভাবে কাজ করার এই যন্ত্র মানুষের কাছে বহুল পরিচিত। তবে কোবট শব্দটি এখনো খুব পরিচিত নয়।
কোলাবোরেটিভ রোবটের সংক্ষিপ্ত শব্দরূপ—কোবট। বাংলায় বলা চলে ‘সহযোগিতাপূর্ণ রোবট’। এটি একটি উন্নত রোবট প্রযুক্তি, যা মানুষের সঙ্গে সহযোগিতাপূর্ণ কাজ করতে সক্ষম। সাধারণত এমনভাবে কোবটের নকশা করা হয়, যাতে মানুষ ও রোবট পাশাপাশি একসঙ্গে নিরাপদভাবে কাজ করতে পারে, যেখানে রোবট মানবশ্রমের সহায়ক হিসেবে কাজ করে। তবে কোনোভাবেই তার কাজের পরিসর বা স্বাধীনতা থেকে মানুষের কাজ বিপন্ন হয় না। কোবটের ধারণাটি আধুনিক শিল্পক্ষেত্রে বিপ্লব ঘটিয়েছে এবং এটি মানব-রোবট সহযোগিতার নতুন দিগন্ত উন্মোচন করেছে।
বিজ্ঞানী ডেভিড হাজিনস ও তাঁর সহযোগীরা ১৯৯০-এর দশকে কোবট বা সহযোগিতাপূর্ণ রোবটের ধারণা প্রথম তুলে ধরেছিলেন। তবে কোবটের প্রথম নকশাটি তৈরি হয় ২০০৬ সালে যুক্তরাষ্ট্রের ইউনিভার্সিটি অব অরিগনে। এখানে গবেষকেরা মানুষের সঙ্গে রোবটের নিরাপদ যোগাযোগের উপায় নিয়ে কাজ শুরু করেছিলেন। আর এর বাণিজ্যিক ব্যবহার শুরু হয় ২০০৮ সালে, যখন ইউনিভার্সাল রোবট নামে ডেনমার্কের একটি প্রতিষ্ঠান বাণিজ্যিক ব্যবহারের জন্য বাজারে প্রথম কোবট নিয়ে আসে।
কোবটের মূল উদ্দেশ্য হলো মানুষকে সাহায্য করা। তাই এর নকশা এমনভাবে করা হয়, যাতে এটি সহজেই মানুষকে সহায়তা করতে পারে এবং তাদের সঙ্গে কাজ করতে পারে। বেশির ভাগ কোবটেই রয়েছে উন্নত সেন্সর, ক্যামেরা ও নিরাপত্তাব্যবস্থা, যেগুলো রোবট ও মানুষের মধ্যে সঠিক যোগাযোগ নিশ্চিত করে। কোবটে সাধারণ রোবটের তুলনায় অনেক বেশি মসৃণ ভাব ও নিরাপত্তা থাকে, যাতে মানুষের শারীরিক কোনো ক্ষতি না হয়।
বাজারে বেশ কিছু কোবটের অস্তিত্ব থাকলেও আলট্রালাইটওয়েট কোবট, ইন্ডাস্ট্রিয়াল কোবট এবং মোবাইল কোবটের ব্যবহার ও জনপ্রিয়তা বেশি। নামেই প্রকাশ পায় যে আলট্রালাইটওয়েট কোবট খুবই হালকা ও ছোট আকারের, যেগুলো ছোট ছোট কাজের জন্য উপযোগী। এগুলো সাধারণত নির্দিষ্ট কিছু কাজের জন্য তৈরি করা হয়, যেমন কোনো যন্ত্রে ছোট ছোট যন্ত্রাংশ সংযোজন বা প্যাকেজিং করা।
ইন্ডাস্ট্রিয়াল কোবট বড় আকার এবং জটিল শিল্পকাজের জন্য ব্যবহৃত হয়, যেমন পণ্য উৎপাদনের সময় ব্যবহৃত যন্ত্রাংশগুলো জোড়া লাগানো বা সরিয়ে ফেলার কাজ। আর মোবাইল কোবটের স্থানান্তরিত হওয়ার সক্ষমতা রয়েছে এবং সে বিভিন্ন ধরনের পরিবহন ও সংগ্রহের কাজ সম্পাদন করতে পারে।
কোবটের অনেক উপকারিতা রয়েছে। এসবের মধ্যে মানবিক নিরাপত্তাসংবলিত কোবট এমনভাবে তৈরি করা হয়, যা সাধারণত নিরাপদ এবং মানুষের সঙ্গে কাজ করার সময় শারীরিক আঘাত বা দুর্ঘটনা থেকে রক্ষা করতে সহায়ক। তা ছাড়া কোবট দিয়ে উৎপাদন প্রক্রিয়া দ্রুত ও বেশি কার্যকর হতে পারে। কারণ, এটি কাজের পরিমাণ বাড়ায় এবং একসঙ্গে একাধিক কাজ করতে সক্ষম। কোবট একটানা দীর্ঘক্ষণ কাজ করতে, শ্রমিকদের কাজের চাপ কমিয়ে দিতে পারে। তাই এর ব্যবহারে উৎপাদন খরচ কমানো সম্ভব। ফলে মূলত কারখানার উৎপাদনক্ষমতা ও আয়—দুটিই বৃদ্ধি পায়। তা ছাড়া কোবটের নকশা এমনভাবে করা হয় যে মানুষের জন্য ক্লান্তিকর হতে পারে, এমন সব কাজ এটি দক্ষতার সঙ্গে সম্পন্ন করতে সক্ষম। বারবার একই কাজের পুনরাবৃত্তি ঘটাতে পারে।
কোবট প্রযুক্তি যতই উন্নত হোক না কেন, এর কিছু চ্যালেঞ্জ রয়েছে। যেমন কোবটের প্রোগ্রামিং ও রক্ষণাবেক্ষণ সাধারণত বেশ জটিল এবং এতে উচ্চতর দক্ষতা প্রয়োজন হয়। আরেকটি বড় চ্যালেঞ্জ হচ্ছে মানব-রোবট সম্পর্ক, অর্থাৎ কোবটের সঙ্গে মানুষের সুসম্পর্ক গড়ে তোলা এবং এটি নিশ্চিত করা যে কোবট কাজ করার সময় মানুষের নিরাপত্তা বজায় রাখবে। যদিও কোবট কাজের দক্ষতা বাড়ায়, তবে তার প্রাথমিক খরচ এবং রক্ষণাবেক্ষণের খরচ এখনো অনেক ব্যবসার জন্য একটি বড় বাধা হয়ে দাঁড়াচ্ছে।
কিছু চ্যালেঞ্জ থাকা সত্ত্বেও কোবট প্রযুক্তির ভবিষ্যৎ উজ্জ্বল। উন্নত প্রযুক্তির সাহায্যে কোবট আরও স্মার্ট, নিরাপদ ও সহজলভ্য হয়ে উঠবে। এতে মানব-রোবট সহযোগিতা আরও শক্তিশালী হবে এবং তা আমাদের দৈনন্দিন জীবনে আরও বেশি ভূমিকা পালন করবে। বিশেষ করে স্বাস্থ্যসেবা, নির্মাণশিল্প ও পরিবহন খাতে কোবটের ব্যবহার বাড়বে। তাই সব মিলিয়ে কোবট বা কলাবোরেটিভ রোবট মানবসমাজের জন্য একটি গুরুত্বপূর্ণ অগ্রগতি। এগুলো শিল্প, উৎপাদন ও সেবা খাতে কাজের ক্ষেত্রকে এক নতুন মাত্রায় পৌঁছে দিতে সহায়তা করবে। কোবটের মাধ্যমে মানুষ ও যন্ত্র একে অপরের সহায়ক হিসেবে কাজ করতে পারবে। ফলে উন্নত ও দ্রুত পরিবর্তনশীল বিশ্বে কাজের দক্ষতা ও নিরাপত্তা নিশ্চিত করা সম্ভব হবে।
বীরেন্দ্র নাথ অধিকারী: প্রযুক্তিবিদ

=== মোহিনী: পর্ব ৪ ===
গোসল সেরে নাশতার পর আয়েশ করে চা হাতে বারান্দায় বসল। দেখল বেশ কয়েকটি কল এসেছে অপরিচিত নম্বর থেকে। অপরিচিত নম্বরে ফোন করবে কি না, বুঝতে পারছে না। তা ছাড়া এখন কোনো ফোন করতে ইচ্ছে হচ্ছে না। হঠাৎ মনে হলো মোহিনী নয় তো? সে সঙ্গে সঙ্গেই সেই নম্বরে ফোন করল, ওপার থেকে ভেসে এল মায়াবিনী কণ্ঠ, হ্যালো! তারপর বললো, আপনি ঠিকই বলেছিলেন, লেখার চেয়ে কথা বলাই সহজ।
মাসুদ অবাক হয়ে বলল, তোমার এ ফোন নম্বর তো আমার কাছে নেই। হ্যাঁ, এটাই আমার ফোন নম্বর। আগেরটি মুছে ফেলুন, আবার যদি আপনার সঙ্গে আমার দেখা হয়, তাহলে বুঝবেন আমি আপনার জীবনে আসার জন্যই এসেছি। মাসুদ বলল, ঠিক বুঝলাম না। মোহিনী বললো, আমি আপনাকে আমার অন্তর দিয়ে ভালোবাসি, তার মানে এই নয় যে আমি নিজেকে আপনার জীবনের সঙ্গে জড়াব। মাসুদ অবাক হয়ে বলল, মানে কি? বাধা কোথায় ? মোহিনী বলল, আমি আমার সম্পর্কে যে কথাগুলো আপনাকে বলব, তা আমার অনেক আগেই বলা উচিত ছিল, তাহলে হয়তো আপনি আমার দিকে এমন ভাবে আগাতেন না। তারপর বলল, আমি আমার জীবনের গল্প বলব, আমার গল্প শেষ না হওয়া পর্যন্ত শুধুই শুনে যাবেন কোনো কথা বললে, আমি কথার খেই হারিয়ে ফেলব। আপনি, প্রস্তুত? মাসুদ বললো, অবশ্যই, বলো আমি প্রস্তুত। মোহিনী আমার ছদ্মনাম। সব নায়িকারা চিত্রজগতে এসে যেমন নাম বদলায়, তেমনই আমাকেও বদলাতে হয়েছিল। আমার আসল নাম নিপা রহমান নূপুর। আমি এখন যে কথাগুলো বলব, তারপরেও যদি আমার সঙ্গে আপনি যোগাযোগ রাখেন, তাহলে আপনি আমাকে নিপা বা নূপুর—যেকোন নাম ডাকুন না কেন আমাকে, কখনোই মোহিনী বলে ডাকবেন না।
তারপর সে তার জীবনের গল্প শুরু করল, ছোটবেলায় আমার বাবা, মাকে ছেড়ে নিরুদ্দেশ হয়। তার শোকে মা পাগলপ্রায়। আমার মামা, বাবার খোঁজে পাগলের মতো ছুটে বেড়ালেন কিন্তু অনেক দিন তার কোনো হদিস মিলল না। প্রায় তিন বছর পর খবর পেলেন সে মফস্‌সল শহরে কোনো এক প্রতাপশালীর মেয়েকে বিয়ে করে সেখানে শ্বশুরের ব্যবসা দেখাশোনা করছে। তার শ্বশুরের ভয়ে সবাই সেখানে এক ঘাটে জল খায়। সে কারণে নিরীহ মামা তাকে আর ঘাঁটানোর/// সাহস করেন নি। মায়ের কানে সে কথা পোঁছাতেই তিনি অজ্ঞান হয়ে মাটিতে পড়ে যান। ফলে তার মস্তিষ্কে আঘাতের কারণে অজ্ঞান অবস্থায় দুই সপ্তাহ পরে হাসপাতালে মারা যান। আমার বয়স তখন ৯ বছর। মামার বাড়িতে আশ্রিত হওয়া ছাড়া কোনো উপায় ছিল না। আমার মামি আমার উপস্থিতি মোটেও পছন্দ করেননি। বাড়ির কাজের মেয়ের মতো আমি সেখানে আশ্রিতা ছিলাম।
নিরীহ মামা সব দেখেও মুখ বুজে সহ্য করতেন। আড়ালে আমাকে কাছে টেনে আদর-স্নেহ করতেন, সান্ত্বনা দিতেন, আর নীরবে অশ্রু মুছতেন। অসহায় মামাকে দেখে আমার খুব খারাপ লাগতো। গভীর রাত পর্যন্ত মার জন্য, মামার জন্য কাঁদতাম। এ কান্না ছাড়া আমার কোনো উপায় ছিল না। আক্কাস আলী নামে মামির দূরসম্পর্কের আত্মীয়, সৌদি আরবে চাকরি করতেন। প্রতিবছরে বাংলাদেশে এলে মামার বাসায় উঠতেন। কত রকম জিনিসপত্র নিয়ে আসতেন। আমার দেহে যখন নারীত্বের ছাপ সুস্পষ্ট, আদরের নামে আমার সঙ্গে অশ্লীলতা করতে ছাড়েনি। আমার বয়স যখন ১৬, তখন তিনি আমার মামিকে প্রস্তাব দিলেন আমাকে বিয়ে করার জন্য। মামা রাজি ছিলেন না। কিন্তু মামীকে মোটা অঙ্কের টাকার প্রলোভন দেখিয়ে রাজি করলেন। একদিন সকালে ঘুম থেকে ডেকে মামি বললেন, আজ তোমার বিয়ে। এ যেন ‘উঠ ছেমরি তর বিয়া।’ আমি কিছু বুঝে ওঠার আগেই তিনি বললেন আক্কাস আলীর মতো এমন স্বামী তোর কপালে জুটেছে এ তোর বাপের জন্মের পুণ্যি। আক্কাস আলীর নাম শুনেই আমি ভীত হয়ে পড়লাম। আমার মানসপটে ভেসে উঠলো তার কামাতুর দুই চোখ। আমি কেঁদে ফেললাম। মামা অসহায়। সেদিন জোর করে আমাকে আক্কাস আলীর সঙ্গে বিয়ে দেওয়া হলো। সেই বিভীষিকাময় বাসর রাতের কথা মনে পড়লে আমার গা এখনো শিউরে উঠে। বাসররাতে স্বামীত্ব ফলানোর নামে আমাকে উপর্যপুরি ধর্ষণ করা হলো। ব্যথায় আমার গা গুলিয়ে গেল, অত্যাচার সহ্য করতে না পেরে বমি হয়ে গেল। এভাবে কেটে গেল এক সপ্তাহ। তারপর সে তার কর্মস্থল সৌদি চলে গেল। তারপর কোনো যোগাযোগ নেই। শুনেছিলাম মাস কয়েক পর নাকি আমাকে তালাক দিয়েছে। তখন তালাক কী, তা বুঝতাম না। এ অবস্থায় মামি আমাকে আরো সহ্য করতে পারেন না। সারাক্ষণ গালিগালাজ করেন। তার সমস্যা ছিল আমি তার মেয়ের চেয়ে অনেক বেশি সুন্দরী। আর আমার এ সৌন্দর্য আমার কাল হয়ে দাঁড়াল। পাড়ার উঠতি বয়সী ছেলেরা আমাকে একা পেলেই নানা রকম কুপ্রস্তাব দিতো।
আমি জীবন নিয়ে অতিষ্ট হয়ে উঠলাম। এখানে আর থাকা সম্ভব না। ভাবলাম যা হওয়ার হবে, আমি আর সহ্য করতে পারছিলাম না, তাই একদিন সকাল বেলায় সবার অগোচরে বাসা থেকে পালালাম। নানা লোকের কাছে জিজ্ঞাসাবাদ করে ঢাকা চলে এলাম। এখানে কাউকে চিনি না। এতো বড় শহর কোথায় যাব, কি করব, বুঝতে পারছিলাম না। কমলাপুর স্টেশনে বসে কাঁদছিলাম। লক্ষ্য করলাম একটি বখাটে ছেলে আমাকে প্রলুব্ধ করার চেষ্টা করছে, সঙ্গে তার কিছু সাঙ্গপাঙ্গ। এমন সময় যেন দেবদূতের মত হাজির হলেন এক বয়স্ক ভদ্রলোক। ঠিক স্নেহময়ী পিতার মতো, আমার হাত ধরে টেনে উঠালেন, তারপর বললেন, এই যে মা তুই কোথায় হারিয়ে গেলি? তোকে কখন থেকে খুঁজছি। আমাকে ভিড়ের বাহিরে নিয়ে এসে বললেন, তোমাকে ওদের হাত থেকে রক্ষা করতে এই অভিনয়টুকু করতে হলো। তারপর বললেন, তুমি কে? কোথা থেকে এসেছো। আমি তাকে আমার সব কথা খুলে বললাম। বললেন, তুমি যদি চাও আমার বাসায় যেতে পার, সেখানে তোমার একজন মা পাবে আর বাবা হিসেবে তো আমি আছিই। আমি তাকে নির্ভরশীল মনে করে, জীবন বাজি রেখে তার সঙ্গে গেলাম। তিনি আমাকে তার বাড়ি নিয়ে গিয়ে, স্ত্রীকে ডেকে বললেন, দেখো কাকে নিয়ে এসেছি। আজ থেকে এ হচ্ছে তোমার মেয়ে। ওকে স্কুলে ভর্তি করে লেখা পড়া শেখাও। এমন সুন্দর মেয়ের জীবনের সব দুঃখ ঘুচিয়ে দাও। তারপর শুরু হলো আমার শিক্ষাজীবন। আমার তখন কি যে আনন্দ। আমার শিক্ষাজীবন আমার কাছে স্বর্গ মনে হলো। বাসায় ইংরেজি শিক্ষক রেখে দেয়া হলো। আচার আচরণ ও মার্জিত চলাফেরা ইত্যাদি শেখানোর জন্যও গৃহশিক্ষক রেখে দেওয়া হলো।
স্কুল কলেজের গণ্ডি পেরিয়ে ইডেন কলেজ থেকে বাংলা সাহিত্যে ডিগ্রি অর্জন করে পুরো মাত্রায় আমি শিক্ষিত আধুনিক তরুণী হয়ে গেলাম। ওই বাড়ির দুটি অংশ ছিল, একটিতে মা–বাবার সঙ্গে আমি থাকতাম অন্য অংশে আমার যাওয়া নিষেধ ছিল। দূর থেকে দেখতাম সেখানে অনেক লোকের আনাগোনা ছিল, যে মেয়েরা আসতো তারা সবাই শিক্ষিত আর সুন্দরী। তাদের মধ্যে একজন আমার সঙ্গে পরিচিত হয়ে যে কথা বললো, তাতে আমার মাথায় আকাশ ভেঙে পড়ল। এই নারী যাকে আমি মা বলি, তার নাকি মেয়েদের নিয়ে ব্যবসা। এ মেয়ে না কি আমার মতোই একদিন এভাবে এ বাড়িতে এসেছিল। এখন সে প্রায় প্রতি রাতে সমাজের বিভিন্ন প্রভাবশালী লোকের শয্যাসঙ্গিনী। সমাজের প্রতিষ্ঠিত লোকদের জন্য শিক্ষিত মার্জিত মেয়ে চাই। সে কারণেই আমাদের পেছনে এত টাকাপয়সা খরচ করা হয়। সময়ে এ খরচের কয়েক শ গুণ উঠে আসে। আমি প্রথমে বিশ্বাস না করলেও পরে সত্যতা জেনেছিলাম। যাকে মা বলে ডাকি, তিনি খুব প্রভাবশালী নারী। আমি যেখানেই পালিয়ে যাই না কেন আমাকে ঘরে ফিরিয়ে আনা তার জন্য খুবই সহজ কাজ। তিনি বোধহয় বুঝতে পারলেন যে তার ব্যবসার বিষয় আমি জানি, তাই হঠাৎ একদিন তার অনুমতি ছাড়া বাইরে না যাওয়ার নিষেধাজ্ঞা জারি করলেন। বাবা ব্যাপারটি পছন্দ করলেন না। বললেন, দোহাই তোমার এই মেয়েকে আমার মেয়ে হিসেবে থাকতে দাও। তাঁর কথা মা শুনলেন না। বললেন, বেশি বাবাগিরি ফলাতে এসো না। আমার কোনো ব্যাপারে নাক গলাবে না।
এখান থেকে পালানো অসম্ভব। আমি রাক্ষসের রাজপ্রাসাদে বন্দী হলাম। তারপর আমার অনিচ্ছায় একদিন প্রভাবশালী এক লোকের শয্যাসঙ্গিনী করা হলো। সেই থেকে আমার রূপের আগুনে মাঝেমধ্যে রাতে একেকজন পুরুষকে জ্বালাই আর আমি জ্বলি সারা দিন। এই হচ্ছে আমার জীবন। আমাকে ভালোবাসতে পারেন কিন্তু দয়া করে আমার এই নোংরা জীবন আপনার পবিত্র জীবনের সঙ্গে জড়াবেন না। শেষ কথাগুলো বলতে তার কন্ঠ বাষ্পরুদ্ধ হয়ে গেল, তারপর ফোন কেটে দিলো।
সব কথা শুনে মাসুদ নিশ্চল বসে থাকল কিছুক্ষণ, নিজের অজান্তেই দীর্ঘশ্বাস বেরিয়ে এলো। মোহিনীর বাষ্পরুদ্ধ কণ্ঠ, রাক্ষসের কবল থেকে তাঁকে উদ্ধারের প্রতিজ্ঞা, আরও দৃঢ় হলো মাসুদের।
লেখক:বায়াজিদ গালিব, রম্যগল্প লেখক, ক্যালগেরী, কানাডা

=== তরুণ প্রজন্মের সংকট: ডিপ্রেশন, মোবাইল, ক্যাসিনো ও বেকারত্বের করাল ছায়া ===
বিশ্ব আজ এক জটিল সংকটের সম্মুখীন, যেখানে তরুণ প্রজন্ম সামাজিক, অর্থনৈতিক ও মানসিক চ্যালেঞ্জের কবলে পড়ে দিশাহীন হয়ে পড়ছে। যুদ্ধ, সন্ত্রাসবাদ, দুর্নীতি, মাদকাসক্তি ও প্রযুক্তির অপব্যবহার তরুণদের হতাশা, অবসাদ ও আত্মহননের দিকে ঠেলে দিচ্ছে। বাংলাদেশও এর ব্যতিক্রম নয়। তরুণদের সংকটের কারণ বিশ্লেষণ ও কার্যকর সমাধানের পথ খুঁজে বের করা এখন সময়ের দাবি।
যুদ্ধ ও সন্ত্রাসবাদ
তরুণদের ভবিষ্যৎ সংকটে বিশ্বজুড়ে চলমান যুদ্ধ ও সন্ত্রাসবাদের ঘটনা তরুণদের মানসিক ও আর্থিক স্থিতিশীলতায় মারাত্মক প্রভাব ফেলছে। এ সংকট তরুণদের বেকারত্ব, অর্থনৈতিক চাপ ও হতাশার দিকে ঠেলে দিচ্ছে। বর্তমান বিশ্বে যুদ্ধ ও সন্ত্রাসবাদের অস্থিতিশীলতা তরুণদের ভবিষ্যৎকে বিপন্ন করছে। ইউক্রেন-রাশিয়া সংঘাত, মধ্যপ্রাচ্যের গৃহযুদ্ধ ও বৈশ্বিক সন্ত্রাসবাদের উত্থান কেবল বিশ্ব অর্থনীতির ওপর নয়, তরুণদের মানসিক ও শারীরিক সুস্থতাতেও বিরূপ প্রভাব ফেলছে।
যুদ্ধের প্রভাব: ইউক্রেন-রাশিয়া সংঘাত ও মধ্যপ্রাচ্যের পরিস্থিতি
ইউক্রেন-রাশিয়া সংঘাত ও মধ্যপ্রাচ্যের দীর্ঘস্থায়ী গৃহযুদ্ধ বৈশ্বিক অস্থিতিশীলতা বাড়িয়ে তুলছে। এর ফলে খাদ্য ও জ্বালানির সংকট, অর্থনৈতিক মন্দা ও বেকারত্ব বৃদ্ধি পাচ্ছে। উদাহরণস্বরূপ, ২০২৩ সালে ইউক্রেন যুদ্ধের কারণে খাদ্যের মজুত কমে যায়, যার প্রভাব পড়ে বিশেষত দুর্বল অর্থনীতির দেশগুলোর ওপর। তরুণদের অনেকেই শিক্ষাপ্রতিষ্ঠান ছেড়ে দিতে বাধ্য হচ্ছেন, তাঁদের ভবিষ্যৎ অনিশ্চয়তায় জর্জরিত।
এ ছাড়া যুদ্ধের কারণে সামরিক খাতে ব্যয় বৃদ্ধি পাচ্ছে, যা শিক্ষা ও মানব উন্নয়ন খাতে বরাদ্দ কমিয়ে দিচ্ছে। এতে তরুণদের উন্নয়নে বাধা সৃষ্টি হচ্ছে এবং তাঁদের মধ্যে হতাশা ও সহিংসতার প্রবণতা বাড়ছে। উদাহরণস্বরূপ, যুক্তরাষ্ট্র, রাশিয়া, চীন, ও ভারতের মতো দেশগুলো সামরিক খাতে বিপুল অর্থ ব্যয় করলেও জনগণের মৌলিক চাহিদা পূরণে পিছিয়ে রয়েছে।
অন্যদিকে নরওয়ে ও ফিনল্যান্ডের মতো দেশগুলো সামরিক খাতে বিনিয়োগের পাশাপাশি শিক্ষা ও মানসিক স্বাস্থ্যসেবায় উল্লেখযোগ্য ভূমিকা রাখছে। এই মডেল অনুসরণ করে অন্য দেশগুলোকেও মানব উন্নয়নে গুরুত্ব দিতে হবে। তরুণদের সঠিক শিক্ষা, প্রশিক্ষণ, স্বাস্থ্যসেবা ও মানসিক সহায়তা দেওয়া হলে তাঁরা আরও আত্মবিশ্বাসী ও উদ্ভাবনী হয়ে উঠতে পারবেন।
অতএব রাষ্ট্রগুলোর উচিত সামরিক খাতে ব্যয় কমিয়ে মানব উন্নয়ন ও সামাজিক কল্যাণের জন্য আরও বেশি বরাদ্দ নিশ্চিত করা। এতে তরুণ সমাজের শিক্ষা, প্রশিক্ষণ ও মানসিক স্বাস্থ্যসেবার উন্নতি হবে, যা ভবিষ্যৎ প্রজন্মকে যুদ্ধ ও সন্ত্রাসের মতো সংকট মোকাবিলায় দৃঢ় অবস্থানে দাঁড় করাবে।
অন‍্যদিকে বৈশ্বিক সন্ত্রাসবাদের হুমকি তরুণদের জন্য একটি গুরুতর সমস্যা হয়ে দাঁড়িয়েছে। সন্ত্রাসী গোষ্ঠীগুলো তরুণদের আদর্শিক বিভ্রান্তি সৃষ্টি করে সহিংস কর্মকাণ্ডে জড়িয়ে ফেলছে। উদাহরণস্বরূপ, ইসলামিক স্টেট (আইএস) প্রোপাগান্ডার মাধ্যমে তরুণদের নেতিবাচক চিন্তা ও সহিংসতার পথে পরিচালিত করে।
এই সংকট মোকাবিলায় প্রতিটি রাষ্ট্রের উচিত তরুণদের মধ্যে শান্তি ও সহনশীলতার মূল্যবোধ প্রতিষ্ঠা করা, যেমন সিঙ্গাপুর ও মালয়েশিয়ার মতো দেশগুলোতে ধর্মীয় সহনশীলতা বাড়াতে সরকার ও সমাজ মিলিতভাবে কাজ করেছে। এটি একটি কার্যকর দৃষ্টান্ত হিসেবে বিবেচিত হতে পারে। এ অবস্থায় প্রতিটি রাষ্ট্রের উচিত তরুণদের জন্য নিরাপদ ও সৃজনশীল পরিবেশ নিশ্চিত করতে কার্যকর উদ্যোগ নেওয়া।
সামাজিক যোগাযোগমাধ্যম ও সন্ত্রাসবাদ: প্রতিরোধের চ্যালেঞ্জ
সামাজিক যোগাযোগমাধ্যম সন্ত্রাসী গোষ্ঠীগুলোর প্রোপাগান্ডা ছড়ানোর একটি বড় হাতিয়ার হয়ে উঠেছে। এ মাধ্যমগুলোর মাধ্যমে তরুণদের সহজেই প্রভাবিত করা সম্ভব। তাই এ সমস্যার সমাধানে প্রতিটি রাষ্ট্রের পক্ষ থেকে কঠোর নজরদারি ও সঠিক পদক্ষেপ নেওয়া অত্যন্ত জরুরি। একই সঙ্গে তরুণদের সঠিক দিকনির্দেশনা প্রদানে শিক্ষামূলক ও সচেতনতামূলক কার্যক্রম চালানো প্রয়োজন।
সামাজিক যোগাযোগমাধ্যম মিথ্যা তথ্য ও গুজব ছড়ানোর ক্ষেত্রেও বড় ভূমিকা পালন করে। বিশেষ করে রাজনৈতিক ও সামাজিক ইস্যুতে ভুয়া খবরের বিস্তার সমাজে বিভ্রান্তি ও অস্থিরতা সৃষ্টি করছে। তরুণদের মধ্যে অনেকেই একপক্ষীয় বা ভুল তথ্যের ভিত্তিতে সিদ্ধান্ত নিচ্ছে, যা তাঁদের ব্যক্তিগত ও সামাজিক জীবনে নেতিবাচক প্রভাব ফেলছে। বিশ্ব স্বাস্থ্য সংস্থার এক প্রতিবেদনে বলা হয়েছে, সামাজিক যোগাযোগমাধ্যমের অতিরিক্ত ব্যবহার তরুণদের মধ্যে উদ্বেগ ও হতাশার হার বাড়িয়ে তুলছে। ফেসবুক বা ইনস্টাগ্রামের মতো প্ল্যাটফর্মে অন্যদের জীবনের সেরা মুহূর্ত দেখে অনেকেই নিজের জীবনের সঙ্গে তুলনা করে মানসিকভাবে ক্ষতিগ্রস্ত হচ্ছেন।
রাষ্ট্রের ভূমিকা: ডিজিটাল প্ল্যাটফর্ম ও তথ্য নিয়ন্ত্রণ
ডিজিটাল মিডিয়ার ওপর নিয়ন্ত্রণ প্রতিষ্ঠার জন্য বিভিন্ন দেশ নানা নীতিমালা তৈরি করছে। তবে এসব নীতিমালার কার্যকারিতা নিয়ে বিতর্ক রয়েছে। রাষ্ট্রের দায়িত্ব হলো এমন নীতিমালা প্রণয়ন করা, যা মিথ্যা তথ্য ও অপপ্রচার রোধ করবে, তবে একই সঙ্গে ব্যক্তিগত স্বাধীনতা ও গণমাধ্যমের স্বচ্ছতা বজায় রাখবে।
ডিজিটাল স্পেসে মতপ্রকাশের স্বাধীনতা ও তথ্যপ্রবাহের অধিকার মৌলিক মানবাধিকার। এই দিক নিশ্চিত করেই রাষ্ট্রকে কাজ করতে হবে। উদাহরণস্বরূপ, ফ্রান্স ও জার্মানি ফেক নিউজ ও অপপ্রচারের বিরুদ্ধে আইন প্রণয়ন করেছে। এসব আইনের মাধ্যমে সামাজিক যোগাযোগমাধ্যমে ভুল তথ্য ছড়ানোর বিরুদ্ধে জরিমানা ও শাস্তির ব্যবস্থা করা হয়েছে। তবে কখনো কখনো এই পদক্ষেপগুলো ব্যক্তিস্বাধীনতার ওপর হস্তক্ষেপ বলে মনে হতে পারে।
বাংলাদেশের জন্য একটি ভারসাম্যপূর্ণ নীতিমালা তৈরি করা জরুরি, যা সোশ্যাল মিডিয়ার ইতিবাচক ব্যবহারকে উৎসাহিত করবে এবং নেতিবাচক প্রভাব রোধ করবে।
মাদকাসক্তি ও ক্যাসিনো–কালচার একটি সামাজিক বিপর্যয়
মাদকাসক্তি ও ক্যাসিনো–কালচার আধুনিক সমাজে তরুণ প্রজন্মের জন্য মারাত্মক সমস্যা হয়ে দাঁড়িয়েছে। এটি শুধু ব্যক্তির জীবনকে ধ্বংস করছে না; বরং পুরো সমাজকেই অবক্ষয়ের দিকে ঠেলে দিচ্ছে। বাংলাদেশসহ পৃথিবীর বিভিন্ন দেশে এই সমস্যাগুলো তরুণদের মানসিক ও শারীরিক বিকাশে বাধা সৃষ্টি করছে এবং তাদের ভবিষ্যৎকে ঝুঁকির মুখে ফেলছে।
মাদকাসক্তির প্রবণতা তরুণ সমাজে আশঙ্কাজনক হারে বৃদ্ধি পাচ্ছে। বিশেষত ইয়াবা, হেরোইন, কোকেন ও অন্যান্য ড্রাগস সহজলভ্য হওয়ায় তরুণদের মাদক গ্রহণের প্রবণতা বেড়েছে। বাংলাদেশে মাদক ব্যবসা বৈধ ও অবৈধভাবে ছড়িয়ে পড়েছে, যা পরিস্থিতিকে আরও জটিল করে তুলছে।
মাদকাসক্তির কারণে পরিবারে অশান্তি, সামাজিক অস্থিরতা ও অর্থনৈতিক সংকট সৃষ্টি হচ্ছে। বিশেষত নিম্ন আয়ের পরিবারে মাদকাসক্তি বেশি দেখা যায়, যেখানে আর্থিক চাপ তরুণদের মানসিকভাবে দুর্বল করে তোলে। মাদকাসক্ত সদস্যদের কারণে পরিবারগুলোর আর্থিক ভারসাম্য নষ্ট হয় এবং পারিবারিক বন্ধন দুর্বল হয়ে পড়ে।
বিশ্ব স্বাস্থ্য সংস্থা (WHO)-এর মতে, যেসব দেশে মাদক সহজলভ্য, সেসব স্থানে তরুণদের মানসিক স্বাস্থ্য, শারীরিক বিকাশ ও সামাজিক সম্পর্ক সবচেয়ে বেশি ক্ষতিগ্রস্ত হয়। মাদকাসক্তির ফলে তরুণদের সৃজনশীলতা ও উদ্যম হ্রাস পায়, তারা জীবনের উদ্দেশ্য হারায় এবং শারীরিকভাবে দুর্বল হয়ে পড়ে। এই প্রবণতা দীর্ঘ মেয়াদে ব্যক্তিগত ও সামাজিক জীবনে মারাত্মক প্রভাব ফেলছে।
ক্যাসিনো–কালচার এখন সামাজিক ব্যাধির এক চূড়ান্ত রূপ
ক্যাসিনো–কালচার বর্তমানে সমাজের অন্যতম বড় সমস্যাগুলোর একটি। এটি ব্যক্তিগত অর্থনৈতিক ক্ষতি ও সামাজিক অবক্ষয়ের কারণ হয়ে দাঁড়িয়েছে। তরুণ সমাজ বড়লোক হওয়ার অবাস্তব স্বপ্নে মত্ত হয়ে ক্যাসিনো ও গেমিং অ্যাপসের প্রতি আকৃষ্ট হচ্ছে। প্রাথমিকভাবে মজার জন্য শুরু হলেও এটি দ্রুত আসক্তিতে পরিণত হচ্ছে, যা তাঁদের আর্থিক ও মানসিক স্বাস্থ্যের ওপর নেতিবাচক প্রভাব ফেলছে।
তরুণেরা ক্যাসিনো খেলার মাধ্যমে সহজে লাভের আশায় সঞ্চিত অর্থ নষ্ট করছেন এবং ঋণগ্রস্ত হয়ে পড়ছেন। এর ফলে তাঁদের পরিবার আর্থিক সংকটে পড়ছে এবং পারিবারিক সম্পর্কের অবনতি ঘটছে। বাংলাদেশের মতো দেশে তরুণদের মধ্যে এই অসুস্থ প্রবণতা দিন দিন বাড়ছে।
গবেষণায় দেখা গেছে, ক্যাসিনো ও গেমিং অ্যাপসের প্রতি আসক্তি তরুণদের মানসিক ও সামাজিক জীবনে মারাত্মক প্রভাব ফেলছে। যাঁরা এই আসক্তিতে পড়েন, তাঁরা সামাজিক সম্পর্ক থেকে বিচ্ছিন্ন হয়ে পড়েন এবং মানসিক চাপ, হতাশা ও উদ্বেগের শিকার হন। তাঁদের জীবনের মানও দ্রুত কমে যায়, যার ফলে তাঁরা ব্যক্তিগত ও পেশাগত জীবনে সফল হতে ব্যর্থ হন।
বিশ্বের অনেক দেশ মাদকাসক্তি ও ক্যাসিনো–কালচার নিয়ন্ত্রণে কঠোর আইন প্রণয়ন করেছে। তবে বাংলাদেশে কার্যকর আইন ও প্রশাসনিক পদক্ষেপের অভাব লক্ষ করা যায়। মাদক ব্যবসায়ীদের বিরুদ্ধে অভিযানের উদ্যোগ নেওয়া হলেও দুর্নীতি ও প্রশাসনিক দুর্বলতার কারণে এই চক্রগুলো সক্রিয় থেকে যাচ্ছে।
সিঙ্গাপুর ও নরওয়ের মতো দেশগুলো মাদক ও জুয়া নিয়ন্ত্রণে কঠোর আইন প্রয়োগ করেছে। এসব দেশে শুধু শাস্তি নয়, মাদকাসক্ত ব্যক্তিদের চিকিৎসা ও পুনর্বাসন কর্মসূচির মাধ্যমে সমাজে তাঁদের পুনরুদ্ধার করা হচ্ছে। বাংলাদেশের জন্যও এমন উদ্যোগ গ্রহণ করা জরুরি। প্রশাসনিক ব্যবস্থাকে শক্তিশালী করতে হবে, মাদক ও ক্যাসিনোর সহজলভ্যতা বন্ধ করতে হবে এবং ক্ষতিগ্রস্ত তরুণদের পুনর্বাসনে গুরুত্ব দিতে হবে।
তরুণদের বেকারত্ব ও হতাশা: বর্তমান সংকটের মূল কারণ ও ফলাফল
তরুণদের বেকারত্ব ও হতাশা বিশ্বজুড়ে একটি বড় সামাজিক ও অর্থনৈতিক সমস্যা হয়ে দাঁড়িয়েছে। প্রযুক্তিগত অগ্রগতি ও অর্থনৈতিক পরিবর্তনের কারণে চাকরির ধরন বদলে যাচ্ছে। অনেক তরুণ প্রচলিত শিক্ষা ও দক্ষতা নিয়ে বর্তমান চাকরির বাজারের চাহিদার সঙ্গে তাল মেলাতে পারছেন না। প্রযুক্তিগত বিপ্লব, বিশেষ করে কৃত্রিম বুদ্ধিমত্তা, রোবোটিকস ও অটোমেশনের প্রসার নতুন ধরনের কাজের সুযোগ সৃষ্টি করেছে। তবে একই সঙ্গে এটি অনেক প্রচলিত চাকরির ক্ষেত্র সংকুচিত করেছে। স্বয়ংক্রিয় গাড়ি চালনা, রোবোটিক উৎপাদন ও অ্যাপের মাধ্যমে গ্রাহকসেবার মতো ক্ষেত্রে প্রযুক্তির ব্যবহার হাজার হাজার শ্রমিকের চাকরি কেড়ে নিচ্ছে।
বেকার তরুণেরা হতাশায় ভুগছেন, যা মানসিক চাপ, অবসাদ ও অপরাধের প্রবণতা বাড়িয়ে তুলছে। অর্থনৈতিক অনিশ্চয়তা ও দীর্ঘমেয়াদি বেকারত্বের কারণে অনেক তরুণ সমাজ থেকে বিচ্ছিন্ন হয়ে পড়ছেন।
প্রযুক্তিগত পরিবর্তনের সঙ্গে তাল মিলিয়ে চলার চ্যালেঞ্জ
প্রযুক্তিগত উন্নয়নের সঙ্গে তাল মিলিয়ে চলতে না পারার কারণে অনেক তরুণ বেকার হয়ে পড়ছেন। তাঁরা এখনো প্রচলিত চাকরির জন্য চেষ্টা করছেন, অথচ সেসব কাজ আগের মতো সহজলভ্য নয়। প্রযুক্তির অগ্রগতির কারণে বাজারে এমন চাকরির চাহিদা তৈরি হয়েছে, যা প্রচলিত শিক্ষার মাধ্যমে অর্জিত দক্ষতা দিয়ে পূরণ করা সম্ভব নয়। এই পরিস্থিতি তরুণদের মধ্যে ‘তৃতীয় শ্রেণির শ্রমিক’ হয়ে পড়ার অনুভূতি তৈরি করছে। এর ফলে তাঁরা ভবিষ্যৎ নিয়ে একধরনের হতাশা ও অনিশ্চয়তায় ভুগছেন।
সমস্যার শিকড়: শিক্ষাব্যবস্থা ও দক্ষতা উন্নয়নের ঘাটতি
বাংলাদেশের শিক্ষাব্যবস্থা ও কর্মসংস্থানের মধ্যে সংযোগের অভাব তরুণদের এই সমস্যার মূল কারণ। শিক্ষাব্যবস্থা বাজারের বর্তমান চাহিদার সঙ্গে খাপ খায় না। প্রচলিত শিক্ষার ওপর অতিরিক্ত গুরুত্ব দেওয়া হলেও ডিজিটাল দক্ষতা, সফটওয়্যার ডেভেলপমেন্ট, কৃত্রিম বুদ্ধিমত্তা ও আধুনিক প্রযুক্তিভিত্তিক দক্ষতার উন্নয়ন অবহেলিত।
এ ছাড়া দক্ষতাভিত্তিক প্রশিক্ষণ ও স্কিল ডেভেলপমেন্ট প্রোগ্রামের সীমাবদ্ধতা তরুণদের কর্মসংস্থানের পথে প্রধান প্রতিবন্ধকতা হয়ে দাঁড়িয়েছে। ফলে তাঁরা শিক্ষাজীবন শেষ করেও কর্মক্ষেত্রে প্রাসঙ্গিক দক্ষতা অর্জনে ব্যর্থ হন। এই পরিস্থিতি তরুণদের মধ্যে হতাশা তৈরি করছে, যা তাঁদের জীবনে নেতিবাচক প্রভাব ফেলছে। বেকারত্ব ও হতাশা থেকে অনেক তরুণ বিপথে চলে যাচ্ছেন—মাদকাসক্তি, অবৈধ কার্যক্রম অথবা স্বল্পমেয়াদি লাভের জন্য অনৈতিক উপায়ে অর্থ উপার্জনের দিকে ঝুঁকছেন। এর ফলে সামাজিক অস্থিরতা ও অপরাধের প্রবণতা বাড়ছে। এ ছাড়া ভবিষ্যতের প্রতি অনাস্থা তরুণদের মধ্যে রাষ্ট্র ও সমাজের প্রতি বিদ্বেষ তৈরি করছে, যা দীর্ঘ মেয়াদে বড় ধরনের সামাজিক বিভাজনের কারণ হতে পারে। সমস্যার শিকড় নিরসনে একটি সমন্বিত, কার্যকর ও দীর্ঘমেয়াদি শক্তিশালী পদক্ষেপ গ্রহণ করা জরুরি, যেমন—
১. মানবসম্পদ উন্নয়নে বিনিয়োগ বাড়ানো অত্যন্ত গুরুত্বপূর্ণ। শিক্ষা, স্বাস্থ্য ও দক্ষতা উন্নয়নের ওপর বিশেষ গুরুত্ব দিয়ে সরকারকে কর্মসংস্থান সৃষ্টির উদ্যোগ নিতে হবে। তরুণদের দক্ষতা প্রশিক্ষণ ও শিক্ষার আধুনিকায়নে বিনিয়োগ করলে তাঁরা বৈশ্বিক কর্মবাজারে প্রতিযোগিতার জন্য প্রস্তুত হবে।
২. প্রথাগত শিক্ষাব্যবস্থার বাইরে গিয়ে দক্ষতাভিত্তিক শিক্ষা ও পেশাদার প্রশিক্ষণ চালু করা প্রয়োজন। জার্মানির মতো দেশগুলো দক্ষতাভিত্তিক শিক্ষাব্যবস্থায় সাফল্য অর্জন করেছে, যা বাংলাদেশেও অনুসরণ করা যেতে পারে। তরুণদের মধ্যে উদ্যোক্তা মনোভাব বাড়াতে সহজ ঋণ প্রদান ও স্টার্টআপ ফান্ডিংয়ের সুবিধা নিশ্চিত করতে হবে। ভারতের স্টার্টআপ ইন্ডিয়া প্রকল্প একটি সফল উদাহরণ হতে পারে, যা তরুণ উদ্যোক্তাদের অর্থায়ন ও নতুন উদ্যোগ শুরু করতে প্রণোদনা দিয়েছে।
৩. তরুণদের বেকারত্ব ও হতাশা মোকাবিলায় একটি কার্যকর কৌশল প্রয়োজন, যা শিক্ষাব্যবস্থা সংস্কার, দক্ষতা উন্নয়ন ও কর্মসংস্থানের সুযোগ বৃদ্ধির মাধ্যমে সম্ভব। তরুণদের জন্য একটি সহায়ক পরিবেশ তৈরি করতে হবে, যাতে তাঁরা সৃজনশীল উদ্যোগের মাধ্যমে সমাজে অবদান রাখতে পারে।
৪. দুর্নীতি রাষ্ট্রের অগ্রগতির প্রধান প্রতিবন্ধক। সুশাসন প্রতিষ্ঠা, দুর্নীতির বিরুদ্ধে কঠোর আইন প্রণয়ন ও কার্যকর প্রয়োগ, সরকারি সেবা ডিজিটালাইজেশন ও স্বতন্ত্র পর্যবেক্ষক সংস্থার মাধ্যমে দুর্নীতি দমন প্রয়োজন।
৫. সমাজে নাগরিকদের সক্রিয় অংশগ্রহণ অত্যন্ত গুরুত্বপূর্ণ। তরুণদের আত্মবিশ্বাসী ও দায়িত্বশীল করতে সামাজিক আন্দোলন, স্বেচ্ছাসেবামূলক কার্যক্রম ও মানসিক স্বাস্থ্য সহায়তার প্রোগ্রাম প্রয়োজন। পরিবারগুলোর সক্রিয় ভূমিকা তরুণদের নৈতিক শিক্ষা ও মানসিক স্বাস্থ্য নিশ্চিত করতে সাহায্য করবে।
৬. যুদ্ধ ও সন্ত্রাসবাদ তরুণদের বেশি ক্ষতিগ্রস্ত করে। সংঘাতমুক্ত সমাজ ও শান্তি প্রতিষ্ঠায় রাষ্ট্র ও আন্তর্জাতিক সংস্থাগুলোর কার্যকর ভূমিকা গুরুত্বপূর্ণ। উগ্রপন্থা রোধে শিক্ষামূলক প্রচারণা ও ধর্মীয় সহিষ্ণুতা বৃদ্ধি জরুরি।
পরিশেষে
বাংলাদেশসহ অন্যান্য দেশে তরুণদের বেকারত্ব, মানসিক স্বাস্থ্যের সমস্যা ও হতাশা মোকাবিলায় রাষ্ট্রের নীতি ও সামাজিক সচেতনতা বৃদ্ধি জরুরি। বাংলাদেশে মানসিক স্বাস্থ্যের সমস্যা কমাতে স্কুল, কলেজ ও বিশ্ববিদ্যালয় পর্যায়ে মানসিক স্বাস্থ্যসেবা চালু করা উচিত। পরিবারকে মানসিক স্বাস্থ্য বিষয়ে সচেতন করতে ও সরকারি উদ্যোগে বিনা মূল্যে সেবা প্রদান করা প্রয়োজন।
উদ্যোক্তা উন্নয়ন ও প্রযুক্তিভিত্তিক শিক্ষা তরুণদের জন্য নতুন কর্মসংস্থানের সুযোগ সৃষ্টি করবে। সহজ ঋণ–সুবিধা, প্রশিক্ষণ প্রোগ্রাম ও স্টার্টআপ ফান্ড গঠন, যেমন ভারতের স্টার্টআপ ইন্ডিয়া ও জার্মানির ভোকেশনাল শিক্ষা মডেল অনুসরণ করা যেতে পারে। তরুণদের সৃজনশীল কার্যক্রম, খেলাধুলা ও সামাজিক উদ্যোগে সম্পৃক্ত করে তাঁদের আত্মবিশ্বাস বাড়ানো জরুরি। পাঠ্যক্রম সংস্কার ও অভিভাবকদের সহায়তার মাধ্যমে তাঁদের উন্নয়ন নিশ্চিত করা সম্ভব।
বেকারত্ব, মানসিক স্বাস্থ্যের সমস্যা ও উদ্যোক্তা সংস্কৃতি বিকাশের মাধ্যমে তরুণদের ভবিষ্যৎ নির্ভর করবে একটি শক্তিশালী, দক্ষ ও সহানুভূতিশীল ব্যবস্থার ওপর। বাংলাদেশে এসব উদ্যোগ সঠিকভাবে বাস্তবায়িত হলে তরুণেরা তাঁদের প্রতিভা ও উদ্ভাবনী ক্ষমতা দিয়ে একটি শক্তিশালী, সৃজনশীল ও আত্মনির্ভরশীল সমাজ গঠনে অবদান রাখতে পারবেন।
*লেখক: রহমান মৃধা, গবেষক, সুইডেন

=== পুরান ঢাকার গলি-ঘুপচি ===
‘অ্যাইশ সব্বনাশ! ইতা কিতা ক?’ হরমুজ ভাইয়ের মতো বুদ্ধিমান মানুষ আঁতকে ওঠেন। বিড়বিড় করে ‘হায় রসুলুল্লাহ! হায় আল্লাহ’ বলে বুকে থুতু দিচ্ছেন। উনার পাশে আমরা দুই ভাই বসে বাদাম খাচ্ছিলাম। উনার চমকে ওঠা ভয়ার্ত মুখ দেখে আমরা আনন্দে আটখানা। লালবাগ কেল্লার হাম্মামখানার পূর্বদিকের খোলা জায়গায় বসে পুরান ঢাকার এক ঐতিহাসিকের তথ্য-ভান্ডারে হরমুজ ভাই হাবুডুবু খাচ্ছেন।
হাম্মামখানার পূর্ব দিকেই মোঘল আমলের একটি বিশাল পুকুর। হরমুজ ভাইয়ের পিলে চমকে দিয়েছেন আমাদের পাশে বসে চা পানরত এক ঢাকাইয়া মুরব্বি। হরমুজ ভাই এই বিশাল পুকুরের পানি দেখে খুব খুশি। আমাদের প্রস্তাব দিয়েছেন আগামীকাল বেলা ১১টা থেকে ১২টার মধ্যে এসে এখানে সাঁতার কাটবেন। এটা শুনে পার্শ্ববর্তী মুরব্বি এই পুকুর সম্বন্ধে যত রকম ভয়ঙ্কর ‘ঐতিহাসিক তথ্য’ হরমুজ ভাইকে দেওয়া যায়, উগড়ে দিলেন। ‘য়ুঁহ! সাহস কত্ত? ডেগে আর শিকলে যক্খন টাইনা লইয়া যাইব, তখখন কেঠায় বাচাইবো আপনেরে?’
এই পুকুরটি সম্বন্ধে আমরা ছোটবেলা থেকেই নানা রকম গল্প শুনে আসছি। কেউ কেউ বলে এখানে বিশাল আকারের শিকল আছে! গোসল করতে নামলে টান দিয়ে নিচে কোথাও নিয়ে যাবে, লাশ আর খুঁজে পাওয়া যাবে না। রাতের বেলায় নাকি বড় বড় পিতলের ডেগ (পাতিল) ভেসে ওঠে! কি ভয়ংকর তথ্য! এর পিছনে অনেক মিথ জড়িয়ে আছে। আমরা আজিমপুর কলোনিতে থাকতাম। স্কুল কলেজের পড়াশোনা সেখানকার আশেপাশের প্রতিষ্ঠানেই। প্রায় প্রতিবছরই এই বিশাল পুকুরকে ঘিরে একটার পর একটা দুর্ঘটনা ও মৃত্যু একে দর্শনার্থীদের কাছে ভয়ঙ্কর এক দুঃস্বপ্ন হিসেবে পরিচয় করিয়ে দিয়েছে।
হরমুজ ভাইকে আমাদের দাদি মাঝেমধ্যে আম-কাঁঠাল, চাল-শর্ষের তেল দিয়ে গ্রাম থেকে ঢাকায় পাঠান। সঙ্গে বোনাস হিসেবে থাকে দাদির হাতের ঝাল ঝাল তৈলাক্ত সুস্বাদু লাল হাঁসের মাংস বা মুরগির মাংসের তরকারি। প্রতিবারই অনেক কসরত করে দাদি তাঁকে ঢাকায় পাঠান। হরমুজ ভাই এর শর্ত একটাই, ‘বুবাই ডাহা যাওয়ার টাইম নাই, ধান রুয়াইতে হইব, দুই দিন পর জানামু। মামুরে কইবেন রেজ্জাক-শাবানার বই যেন দেহায়।’ আমার পরহেজগার দাদি বিরক্ত হলেও বাধ্য হয়ে একসময় আব্বার কাছে চিঠি দিয়ে হরমুজ ভাইয়ের শর্ত তুলে ধরেন।
এভাবেই মাঝেমাঝে একহারা গড়নের হরমুজ ভাইয়ের আগমন ঘটে আমাদের আজিমপুর কলোনির বাসায়। সন্ধ্যায় বিল্ডিংয়ের নিচ থেকে হরমুজ ভাইয়ের হাঁক-চিৎকার শুনলেই আমরা আনন্দে লাফিয়ে বলতাম, ‘হরমুজ ভাই, তরমুজ চাই।’ ফ্রেশ হওয়ার পর দাদির চিঠি আব্বার হাতে দিয়ে উনার আগমনের শর্তটি আব্বার কাছে পেশ করেন। আব্বা তথ্য মন্ত্রণালয়ে চাকরি করতেন। মাঝেমধ্যে বলাকা হলে সিনেমা দেখার পাস পেতেন। গত সেশনে হরমুজ ভাই ‘রাজ্জাক -শাবানা’র সিনেমার পরিবর্তে ‘ফারুক-ববিতা’র সিনেমা দেখে খুব একটা প্লিজড ছিলেন না। আমরা আলাদাভাবে হরমুজ ভাইকে ‘ওয়াসিম-জসীম’–এর সিনেমা দেখার জন্য প্রলুব্ধ করার চেষ্টা করি। আমার মেজো খালার বাসা আজিমপুর কলোনির হোম ইকোনমিকস কলেজের উল্টা দিকের ভবনের চার তলায়। বারান্দা থেকে বলাকা হলের বিলবোর্ড দেখা যায়। গতকাল খালার বাসা থেকে দেখা বিলবোর্ডে ওয়াসিমের সাদা এবং জসীমের কালো ড্রেসের তলোয়ার ফাইটের বিজ্ঞাপনটি অনেক রসালোভাবে হরমুজ ভাইয়ের কাছে পেশ করি।
সিনেমা ছাড়াও হরমুজ ভাই চিড়িয়াখানা, জাদুঘর, লালবাগের কেল্লা এবং ঢাকার বিভিন্ন নামকরা স্থাপনায় যেতে চান। এর ধারাবাহিকতায় আজকে আমরা দুই ভাই ওনাকে লালবাগ কেল্লায় গাইড হিসেবে নিয়ে আসি। লালবাগ কেল্লা মসজিদ, পরিবিবির মাজার, হাম্মামখানা, তোরন, বুরুজ, হাতিশালা পরিদর্শন শেষে অনেক ঐতিহাসিক তথ্য হজম করে শেষ পর্যন্ত পুকুরপাড়ে বসেছেন। ইতিমধ্যে বুরুজের ভিতরে সুড়ঙ্গ, বিরাটকায় তলোয়ার, বিশাল পালঙ্ক ও হাম্মামখানার চাকচিক্য দেখে হরমুজ ভাই বিমোহিত। মুঘল আমলের মুদ্রা, শায়েস্তা খাঁর আমলের টাকায় আট মণ চাল প্রাপ্যতা দেখে এবং শুনে উনি খুব এক্সাইটেড। সুড়ঙ্গের সামনেও আরেকজন ঐতিহাসিক ‘অধ্যাপক ডক্টর দানি’ বিভিন্ন তথ্য পেশ করেন। এটা দিয়ে সোনারগাঁও, তুরাগ, এমনকি দিল্লির দরবারেও যাওয়া যায় শুনে হরমুজ ভাই আমাদের কানে কানে বললেন, ‘এডাইতো ভালা, পাসপুট-ভিসা ছাড়াই ইন্ডিয়া-পাকিস্তান যাওয়া যা।’
এরমধ্যেই উনি আদম ব্যাপারির চক্করে পড়ে ‘পাসপুট-ভিসা’র মাজেজা বুঝে গেছেন। শেষে এই সুড়ঙ্গে ঢুকলে কেউ ফেরত আসে না শুনে উনি দিল্লি যাওয়ার চিন্তা বাদ দেন।
উত্তর দিকের লালবাগ রোড, দক্ষিণ দিকের কাজী রিয়াজ উদ্দিন রোড, পুবদিকের শায়েস্তা খাঁ রোড আর পশ্চিম দিকের পুষ্পরাজ সাহা লেনের মাঝখানে এই ঐতিহাসিক কেল্লা। আশেপাশের পুরান ঢাকার প্রায় সব মানুষই এক-একজন ঐতিহাসিক ‘প্রফেসর ডক্টর দানি’। যে যার জীবনে শোনা এবং পড়া যতো রাজা-বাদশা, সম্রাট-জমিদার, নবাব আছে, তাদের কোনো না কোনোভাবে লালবাগ কেল্লায় টেনে নিয়ে আসেন। এতে করে দিনে দিনে একে ঘিরে অনেক নতুন নতুন তথ্য ও অপতথ্য জমে উঠেছে। আব্বা মাঝেমমধ্যে বলতেন, আমরা তথ্য মন্ত্রণালয় থেকে সঠিক ইতিহাস বিভিন্ন চার্ট, বোর্ড এবং লিফলেটের মাধ্যমে সাধারণ মানুষকে জানানোর জন্য সুপারিশ করেছি।
বাসায় কোনো দুষ্কর্ম করে পালিয়ে থাকার একটা স্থান ছিল এই কেল্লা। কিন্তু পরপর বেশ কবার আম্মার পাঠানো কলোনির ‘বড় ভাই বাহিনী’র হাতে এই কেল্লা থেকে ধরা খাওয়ায় এখানে পালিয়ে থাকাটা সুবিধাজনক মনে হচ্ছিল না। তাই কেল্লার কাছে এসে কখনো কখনো আতসখানা লেন হয়ে জগন্নাথ সাহা রোড, রাজ নারায়ন ধর রোড হয়ে পুরান ঢাকার বিভিন্ন গলির মধ্যে ঘুরে বেড়াতে বেড়াতে আবিষ্কারের একটা নেশা তৈরি হয়। এ ভাবে শহিদনগর, পোস্তা এমনকি রহমতগঞ্জ পর্যন্ত পৌঁছে গেছি। কখনো কখনো পরিব্রাজক ইবনে বতুতার মতো কেল্লার পশ্চিম দিকে অভিযানে বেড়োতাম। মূলকথা মোল্লার দৌড় যেমন মসজিদ পর্যন্ত তেমনি আমাদের দৌড় ছিল লালবাগ কেল্লা পর্যন্ত। এটাই ছিল আমাদের জন্য ল্যান্ডমার্ক।
কখনো কখনো লালবাগ রোড ধরে পশ্চিমে মদিনা হোটেল, রহমতউল্লাহ হাই স্কুল হয়ে ১৮ শতকের খান মোহাম্মদ মসজিদ পর্যন্ত পৌঁছে গেছি। যতই গলিতে ঢুকতাম, ততই নেশার মতো আরও একটা গলিতে ঢুকে যেতাম। বেশ কিছুদিন এই গলি অভিযানের পর একটা জিনিস আবিষ্কার করলাম, পুরান ঢাকার গলির পর গলি পার হলে কোনো না কোনো বড় রাস্তা বা স্থাপনার কাছাকাছি পৌঁছানো সম্ভব। এক্ষেত্রে মনে সাহস ও ধৈর্য থাকতে হবে।
পুরান ঢাকার গলিগুলোর নাম যা–ই হোক, সব চেহারা-ছবি মোটামুটি একই রকম। যদি বেশ সকালে কোনো একটি গলিতে যাওয়া যায়, তবে দেখা যাবে ছোট ছোট চা-ডালপুরির দোকানের সামনে কোনো কিশোর বা প্রৌঢ় মানুষ হাতে মগ নিয়ে দাঁড়িয়ে আছেন বা ধোঁয়া ওঠা মগের গরম চা যেন ঠান্ডা না হয় পত্রিকার টুকরা কাগজ দিয়ে ঢেকে রাখতে রাখতে বাসায় যাচ্ছেন। অনেক বাসাতেই সকালে চা নাশতা এই দোকানগুলোর ডালপুরি-চায়ে হয়ে যায়। সেসময় পরোটা-ভাজির দোকান সাধারণত বড় রাস্তার মোড়ে দেখতে পাওয়া যেত। রাস্তাগুলো সরু। দুই দিকে সরু ড্রেনের পাশে পরিচ্ছন্নকর্মীরা ময়লা উঠিয়ে রেখে গেছে বা উঠাচ্ছে। রাস্তার মাঝ বরাবর সারমেয়র পুরিষ আর ড্রেনের পাশে ছোট শিশুরা প্রাতঃকৃত্য করছে । দুটি রিকশা খুব সাবধানে পাশাপাশি যেতে পারত। কোনো কোনো স্থানে ড্রেনের উপর কংক্রিটের স্লাব দেওয়া। চিৎকার-চেঁচামেচি নেই, ভিড় নেই, হট্টগোল নেই। মাঝেমধ্যে দুই একটি রিকশা পিছন থেকে টুংটাং শব্দ করে চলে যাচ্ছে। হঠাৎ হঠাৎ লোহার চিকন ঠেলাগাড়িচালক মাল নিয়ে এগিয়ে যাবার সময় ‘এই সইরা, সইরা’ বলে পথচারীদের সতর্ক করছে। আবার এই গলি দিয়ে বিকাল বা সন্ধ্যায় গেলে আশেপাশের বাড়ি থেকে টেপ রেকর্ডারের উচ্চশব্দের গান শোনা যেত। মিঠুন চক্রবর্তী বা মাইকেল জ্যাকসন স্টাইলের পায়ের টাখনু ঢাকা সাদা বা কালো হিল জুতা আর চোঙ্গাপ্যান্ট পরা তরুণ-যুবকরা স্ফূর্তিতে এগিয়ে যায়, মাঝেমধ্যে তরুণী কণ্ঠের হাসি আর চুড়ির রিনঝিন শব্দের সঙ্গে সঙ্গে তাদের অতিরিক্ত রংচঙে সেলোয়ার কামিজ আর চোখের উপর উৎকট লাল মাশকারা ও চকচকে জরি মাখানো আনন্দিত মুখগুলো দেখা যেত। তবে যানবাহনের সংখ্যা অতিরিক্ত ছিল না।
কেল্লার পশ্চিম দিকের অভিযানে একের পর এক লেন, রোড, স্ট্রিট জয় করতে লাগলাম। রাজা শ্রীনাথ স্ট্রিট, জগন্নাথ সাহা রোড, আমলিগোলা, সুবল দাস রোড, চৌধুরী বাজার, নবাবগঞ্জ বাজার, ডুরি আঙ্গুল রোড, নীলাম্বর সাহা রোড তখন আমার হাতের তালুতে। এ রকম ঘুরতে ঘুরতে একদিন এক আলো ঝলমলে মন্দিরের দেখা পেয়ে খুব অবাক হয়েছিলাম। এটা ছিল ঐতিহাসিক খান মোহাম্মদ মসজিদের একটু দক্ষিণ-পশ্চিমের শ্রী শ্রী রাধা মাধব ও শ্রী শ্রী দূর্গা মন্দির। আমি ছোটবেলা থেকেই শুনে আসছিলাম ঢাকা হচ্ছে মসজিদের শহর।
কেল্লার দক্ষিণ, পশ্চিম ও উত্তর দিকের রসুলবাগ, বড় ভাট জামে মসজিদ, ছোট ভাট জামে মসজিদ, ইরাকি গোরস্থান, নিউ পল্টন লাইন, শেখ সাহেব বাজার, আব্দুল আজিজ লেন, নবাবগঞ্জ রোড, নীলাম্বর সাহা রোড জয়ের পরে কনফিডেন্স একেবারে আকাশচুম্বী হয়ে গেল। একসময় মনে হলো এবার কেল্লার পূর্ব দিকে অভিযান চালাতে হবে। এই অভিযানগুলো প্রথম দিকে ছিল বাসা থেকে পালিয়ে সময় কাটানোর অবলম্বন। পরে এটা হয়ে ওঠে আবিষ্কারের নেশা এবং বন্ধুদের কাছে নিজের বাহাদুরির একটা প্রকাশ। কিন্তু সব কিছুর যেমন শেষ আছে, সম্রাট আলেকজান্ডারের জয়রথও যখন ভারতে এসে থেমে গেছে তেমনি আমার এই পরিব্রাজক হবার নেশা ছুটে যায় কেল্লার পূর্ব দিকের অভিযানে নেমে।
কোন একদিন আব্বার সঙ্গে গাড়িতে লালবাগ চৌরাস্তা হয়ে চকবাজার পর্যন্ত গিয়েছিলাম। মনে এত বেশি সাহস হয় যে ঢাকেশ্বরী রোড, আলিয়া মাদ্রাসা, আনন্দ বেকারি এগুলো তো মামুলি ব্যাপার, সামনে আরও যত বড় লেন-স্ট্রিটই পড়ুক না কেন, নো চিন্তা। একদিন ঢাকেশ্বরী মন্দির থেকে অভিযান শুরু করে কেল্লার পুব বরাবর একটার পর একটা গলি পার হচ্ছিলাম। দুর্ভাগ্যবশত ঐদিন আম্মা টাইম লিমিট বেঁধে দিয়েছিলেন দুপুর ১২টার মধ্যে বাসায় আসতে হবে, দাওয়াত আছে। আর পকেটে ছিল মাত্র বার আনা। অন্যদিন অভিযানে নেমে মাঝেমধ্যে মদিনা হোটেল থেকে ডালপুরি কিংবা চিনাবাদাম কিনে খেতে খেতে বাসায় আসতাম। কিন্তু, সেদিন পকেটে পয়সা না থাকায় এবং কেল্লা ও চকবাজারের পূর্বদিকের এলাকাগুলো খুবই ব্যবসাপ্রবণ এলাকা এবং ঘন জনবসতি সম্পন্ন এবং রিকশা ও ঠেলাগাড়ি এবং ছোট ছোট ট্রাকের হর্নে আমি দিশাহারা হয়ে যাই। ঘড়ির দিকে তাকিয়ে মনের সাহস হঠাৎ করে কমে যায়। দুপুর সাড়ে ১২টা বাজে। হতভম্ব হয়ে যাই, পা থরথর করে কাঁপতে থাকে। এই বুঝি ছেলেধরা ধরল। একটা পর্যায়ে মৌলভীবাজারের পাশে এক গলির মাথায় এসে সারেন্ডার করি। হাঁপাতে হাঁপাতে শরণাপন্ন হই এক মুরব্বির। তাঁর কাছে আমি পথ হারিয়ে ফেলেছি বলে সাহায্য চাই। তিনি আমাকে প্রথমে জিজ্ঞেস করলেন, ‘তুমার নিশানা কি? কৈ যাইবা?’ এলাকার স্থাপনাগুলো সম্বন্ধে ধারণা না থাকায় আমি বলি, আমি পথ হারিয়ে ফেলেছি। উনি বললেন, ‘বুঝলাম, তয় তুমার বাসা কই?’ আজিমপুর কলোনি বলাতে উনি সন্দেহের দৃষ্টিতে তাকিয়ে বললেন, ‘ওই ম্মিঁয়া, এত্তদূর আইছো কেমতে? তুমারে পাগলে কামড়াইছে নিহি?’ আমি ওনার ঝাড়ি খেয়ে ড্যাবড্যাব করে তাকিয়ে থাকি। উনি আবার জিজ্ঞেস করলেন, ‘জ্যাবে মালপাত্তি কত্ত আছে?’ বারো আনা শুনে উনি হতাশভাবে আমার দিকে তাকিয়ে বলেন, ‘এই ট্যাকায় তুমি আজিমপুর ক্যালা, কিল্লায়ও যাইবার পারবা না। চক চিন?’ মাথা ঝাঁকিয়ে হ্যাঁ বলায়, উনি রাস্তার ঐপাড়ে দাঁড়ানো এক টিঙটিঙে রিকশাওয়ালাকে চিৎকার করে ডাকেন, ‘ঐ হাসমইত্যা, অবসর আছোস নি? এই পোলারে চকে নামায় দিয়া আয়।’ কৃতজ্ঞচিত্তে ওনাকে সালাম জানিয়ে রিকশায় উঠি।
এই অভিযানে বুঝতে পেরেছিলাম, অভিযানে বের হতে হলে সাহসের সঙ্গে সঙ্গে পকেটে মালপানিরও দরকার আছে। পরে ইন্টারমিডিয়েট পড়ার সময় একে একে মাজেদ সরদার রোড, কায়েৎটুলী লেন, আগাসাদেক রোড, বেগম বাজার, সোয়ারিঘাট, চম্পাতলী, আবুল খয়রাত রোডসহ লালবাগ কেল্লা ও চকবাজারের পূর্ব দিকের অনেক রাস্তায় ঘুরে বেড়িয়েছি।
*লেখক:আসফাক বীন রহমান, সহযোগী অধ্যাপক, শহীদ তাজউদ্দীন আহমদ মেডিকেল কলেজ, গাজীপুর।

=== অন্তর্ভুক্তিমূলক টেকসই ভবিষ্যৎ: প্রতিবন্ধী ব্যক্তিদের বিকশিত নেতৃত্বের পথে অগ্রযাত্রা ===
‘অন্তর্ভুক্তিমূলক টেকসই ভবিষ্যৎ বিনির্মাণ বিকশিত নেতৃত্বে এগিয়ে যাবে প্রতিবন্ধী জনগণ’—এই প্রতিপাদ্য কেবল একটি ধারণা নয়; এটি একটি প্রয়োজন। এটি আমাদের স্মরণ করিয়ে দেয় যে সমাজের প্রতিটি সদস্যের সমান সুযোগ ও মর্যাদা পাওয়ার অধিকার রয়েছে। প্রতিবন্ধী ব্যক্তিরা আমাদের সমাজের গুরুত্বপূর্ণ অংশ এবং তাদের সক্রিয় অংশগ্রহণ ছাড়া টেকসই উন্নয়ন সম্ভব নয়।
স্ক্যান্ডিনেভিয়ান দেশগুলো: নরওয়ে, সুইডেন, ও ডেনমার্কে প্রতিবন্ধী ব্যক্তিদের কর্মসংস্থান, শিক্ষা, এবং দৈনন্দিন জীবনের সুযোগ নিশ্চিত করতে কার্যকর নীতিমালা রয়েছে। উদাহরণস্বরূপ, সুইডেনের ‘ইনক্লুসিভ ডিজাইন’ ধারণা অনুযায়ী, প্রতিটি অবকাঠামো প্রতিবন্ধী ব্যক্তিদের প্রয়োজন অনুযায়ী তৈরি হয়।
জাপান: এখানে প্রযুক্তিগত উদ্ভাবনের মাধ্যমে প্রতিবন্ধী ব্যক্তিদের কর্মক্ষমতার নতুন দিগন্ত উন্মোচিত হয়েছে।
বাংলাদেশ সরকার প্রতিবন্ধী ব্যক্তির অধিকার ও সুরক্ষা আইন, ২০১৩ প্রণয়ন করেছে, যা প্রতিবন্ধী জনগণের অধিকারের সুরক্ষা এবং তাদের উন্নয়নে বড় একটি মাইলফলক। এই আইনে প্রতিবন্ধী ব্যক্তিদের শিক্ষা, কর্মসংস্থান, চলাচল, স্বাস্থ্যসেবা, এবং সুযোগ-সুবিধা নিশ্চিত করার বিধান রয়েছে।
১. অধিকার ও মর্যাদা রক্ষা: সব প্রতিবন্ধী ব্যক্তিকে সমাজের মূলধারায় অন্তর্ভুক্ত করার নিশ্চয়তা।
২. শিক্ষা ও প্রশিক্ষণ: প্রতিবন্ধী ব্যক্তিদের জন্য উপযোগী শিক্ষাব্যবস্থা নিশ্চিত করা।
৩. কর্মসংস্থান: প্রতিবন্ধী ব্যক্তিদের দক্ষতার ভিত্তিতে কর্মসংস্থান নিশ্চিত করা।
৪. প্রযুক্তি ও অবকাঠামো: সব স্থাপনা ও প্রযুক্তিকে প্রতিবন্ধী-সহায়ক হিসেবে উন্নয়ন।
৫. জনসচেতনতা বৃদ্ধি: প্রতিবন্ধী জনগণের প্রতি সমাজের দৃষ্টিভঙ্গি পরিবর্তনে উদ্যোগ।
সত্ত্বেও, আইন বাস্তবায়নে এখনও কিছু চ্যালেঞ্জ বিদ্যমান। জনসচেতনতার অভাব, প্রয়োজনীয় বাজেট বরাদ্দের সীমাবদ্ধতা, এবং শিক্ষা ও কর্মক্ষেত্রে সুযোগের অভাব এই উন্নয়নকে ব্যাহত করছে।
১. আইন বাস্তবায়ন ত্বরান্বিত করা: সরকারের পাশাপাশি বেসরকারি প্রতিষ্ঠান ও এনজিওদের সক্রিয় অংশগ্রহণ নিশ্চিত করতে হবে।
২. প্রযুক্তির ব্যবহার: প্রতিবন্ধী ব্যক্তিদের জন্য কৃত্রিম বুদ্ধিমত্তা (AI) এবং ডিজিটাল প্ল্যাটফর্ম ব্যবহার করে নতুন কর্মসংস্থান তৈরি করা।
৩. অবকাঠামোগত উন্নয়ন: প্রতিটি প্রতিষ্ঠান ও স্থাপনাকে ‘ইনক্লুসিভ ডিজাইন’ নীতিমালা অনুসরণ করে গড়ে তোলা।
৪. জনসচেতনতা বৃদ্ধি: গণমাধ্যম ও সামাজিক মাধ্যমে প্রতিবন্ধী জনগণের সাফল্যের গল্প প্রচার করা।
আসুন, আমরা সবাই মিলে শপথ করি—প্রতিবন্ধী ব্যক্তিদের সম্ভাবনাকে শক্তিতে রূপান্তরিত করে একটি অন্তর্ভুক্তিমূলক ও টেকসই ভবিষ্যৎ গড়ে তুলব। প্রতিবন্ধকতা নয়, তাদের জন্য সুযোগ তৈরি করাই আমাদের দায়িত্ব।
আন্তর্জাতিক ও জাতীয় প্রতিবন্ধী দিবসে আমাদের অঙ্গীকার হোক—সব প্রতিবন্ধী ব্যক্তির জন্য এক সমান ও মর্যাদাপূর্ণ সমাজ গড়ে তোলা।
লেখক:মোহাম্মদ জাহাঙ্গীর আলম, সহকারী শিক্ষক, কোন্ডা সরকারি প্রাথমিক বিদ্যালয়, সাভার, ঢাকা।

=== উয়ায়েস করনির কাহিনি ===
উসাইর ইবনে আমের, কিংবা মতান্তরে ইবনে জাবের একটি হাদিসের বর্ণনা করেছেন।
হজরত উমর (রা.)-র কাছে যখনই ইয়ামেন থেকে সহযোগী যোদ্ধারা আসতেন, তখনই তিনি তাঁদেরকে জিজ্ঞেস করতেন, ‘তোমাদের মধ্যে কি উয়ায়েস ইবনে আমের আছে?’
এক দলের সঙ্গে উয়ায়েস করনি মদিনা এলেন। এরপর উমর (রা.) তাঁকে জিজ্ঞেস করলেন, ‘তুমি কি উয়ায়েস ইবনে আমের?’
তিনি বললেন, ‘হ্যাঁ।’
উমর (রা.) বলেন, ‘মুরাদ (পরিবারের) এবং করন (গোত্রের)?’
উয়ায়েস বললেন, ‘হ্যাঁ।’
তিনি আবার জিজ্ঞেস করলেন, ‘তোমার শরীরে শ্বেতরোগ ছিল, এক দিরহাম সমান জায়গা ছাড়া তার সবটাই কি সেরে গেছে?’
উমর (রা.) বললেন, ‘তোমার মা আছে?’
তিনি বললেন, ‘আমি রাসুলুল্লাহ (সা.)–কে বলতে শুনেছি, মুরাদ (পরিবারের) এবং করন (গোত্রের) উয়ায়েস ইবনে আমের ইয়েমেনের সহযোগী ফৌজের সঙ্গে তোমাদের কাছে আসবে। তার গায়ে ধবল দাগ আছে, যা এক দিরহাম সমান স্থান ছাড়া সবই ভালো হয়ে গেছে। সে তার মায়ের সঙ্গে সদাচারী হবে। সে যদি আল্লাহর প্রতি কসম খায়, তবে আল্লাহ তা পূরণ করে দেবেন। সুতরাং (হে উমর,) তুমি যদি নিজের জন্য তাকে দিয়ে ক্ষমা প্রার্থনার দোয়া করাতে পারো, তাহলে অবশ্যই করবে। সুতরাং তুমি আমার জন্য (আল্লাহর কাছে) ক্ষমা প্রার্থনা করো।’
শোনামাত্র উয়ায়েস উমর (রা.)–র জন্য ক্ষমা প্রার্থনা করলেন।
উমর (রা.) তখন তাঁকে বললেন, ‘তুমি এখন কোথায় যাবে?’
উয়ায়েস বললেন, ‘কুফা।’
তিনি বললেন, ‘আমি কি তোমার জন্য সেখানকার গভর্নরকে চিঠি লিখে দেব?’
উয়ায়েস বললেন, ‘আমি সাধারণ গরিব-মিসকিনদের সঙ্গে থাকতে ভালোবাসি।’
পরের বছর কুফার সম্ভ্রান্ত লোকদের মধ্যে একজন হজে এল। সে উমর (রা.)-এর সঙ্গে সাক্ষাৎ করলে তিনি তাকে উয়ায়েস সম্পর্কে জিজ্ঞেস করলেন।
সে বলল, ‘একটি ভাঙা ঘর আর অল্প কিছু সামগ্রীর মালিক, এমন অবস্থায় আমি তাঁকে ছেড়ে এসেছি।’
উমর (রা.) বললেন, ‘আমি রাসুলুল্লাহ (সা.) কে বলতে শুনেছি, মুরাদ (পরিবারের) আর করন (গোত্রের) উয়ায়েস ইবনে আমের ইয়েমেনের সহযোগী ফৌজের সঙ্গে তোমাদের কাছে আসবে। তার শরীরে ধবল রোগ আছে, যা এক দিরহাম সমান জায়গা ছাড়া সবই ভালো হয়ে গেছে। সে মা-ভক্ত। সে যদি আল্লাহর কাছে কসম খায়, তাহলে আল্লাহ তা পূর্ণ করেন। যদি তুমি তোমার জন্য তার ক্ষমা প্রার্থনার দোয়া করাতে পারো, তাহলে অবশ্যই করবে।’
তারপর কুফার লোকটি হজ শেষে উয়ায়েস (করনির) কাছে গিয়ে বলল, ‘আপনি আমার জন্য ক্ষমা প্রার্থনা করুন।’
উয়ায়েস বললেন, ‘তুমি এক শুভযাত্রা থেকে নব আগমন করেছ। অতএব তুমি আমার জন্য ক্ষমা প্রার্থনা করো।’ এরপর তিনি বললেন, ‘তুমি উমরের সঙ্গে সাক্ষাৎ করেছ?’ সে বলল, ‘হ্যাঁ।’ তখন উয়ায়েস তার জন্য ক্ষমা প্রার্থনা করলেন। এসব শুনে লোকেরা (উয়ায়েসের) মর্যাদা জেনে নিল। (মুসলিম, হাদিস: ২,৫৪২)
অন্য আরেকটি বর্ণনায় আছে, উমর (রা.) বলেন, ‘আমি আল্লাহর রাসুল (সা.) কাছে শুনেছি, তিনি বলেছেন, সর্বশ্রেষ্ঠ তাবেইন এক ব্যক্তিকে উয়ায়েস বলা হয়। তার মা আছে। তার ধবল রোগ ছিল। তোমরা তাকে আদেশ করো, সে যেন তোমাদের জন্য (আল্লাহর কাছে ) ক্ষমা প্রার্থনা করে।’ (রিয়াদুস সলেহিন, হাদিস: ৩৭৭)

=== কোরআনের যে আয়াত শুনে ইসলামে আগ্রহী হলেন একজন ===
একদিন হজরত ওমর ফারুক (রা.) মসজিদে নববিতে দাঁড়িয়ে ছিলেন। এমন সময় হঠাৎ এক রোমান ব্যবসায়ী এসে ঠিক তাঁর পাশে দাঁড়িয়ে বললেন, ‘আশহাদু আল্লা ইলাহা ইল্লাল্লাহু ওয়া আশাহাদু আন্না মুহাম্মাদান রাসুলুল্লাহ।’
ওমর ফারুক (রা.) জিজ্ঞেস করলেন, ‘কী ব্যাপার, কী হলো তোমার?’
ব্যবসায়ী বললেন, ‘আমি আল্লাহর সন্তুষ্টির জন্য মুসলমান হয়েছি।’
ওমর (রা.) জিজ্ঞেস করলেন, ‘তোমার ইসলাম গ্রহণের বিশেষ কোনো কারণ আছে কি?’
ব্যবসায়ী বললেন, ‘হ্যাঁ! মূল বিষয় হলো, তাওরাত, বাইবেল, জাবুরসহ আগের নবীদের অনেক বই পড়েছি। কিন্তু সম্প্রতি এক মুসলিম বন্দী কোরআনের একটি আয়াত তিলাওয়াত করছিল। আমি তা শুনে বুঝতে পারলাম যে এই ছোট্ট একটি আয়াতে সব প্রাচীন কিতাবের সব বিষয় চলে এসেছে। এটা দেখে আমি নিশ্চিত হলাম যে এটি আল্লাহর পক্ষ থেকে এসেছে। তাই আমি এ আয়াতের বরকতে ইসলাম গ্রহণ করি।’
হজরত ওমর (রা.) জিজ্ঞেস করলেন, ‘সেটি কোন আয়াত?’
রোমান ব্যবসায়ী আয়াতটি তিলাওয়াত করলেন, ‘যারা আল্লাহ ও তাঁর রাসুলের আনুগত্য করে, আল্লাহকে ভয় করে ও তাঁর শাস্তি থেকে সাবধান থাকে, তারাই সফলকাম।’ (সুরা নুর, আয়াত: ৫২)
আয়াতটি পড়ার পর রোমান ব্যবসায়ী আয়াতের ব্যাখ্যা দিলেন।
১. কোনো ব্যক্তি যে আল্লাহর আনুগত্য করে, এটা আল্লাহর ফরজ বিধানাবলির সঙ্গে সম্পর্কিত। ২. কোনো ব্যক্তি যে রাসুলের অনুসরণ করে, তা নবীর সুন্নতের সঙ্গে সম্পর্কিত। ৩. কোনো ব্যক্তি যে আল্লাহকে ভয় করে, এটা তার অতীত জীবনের সঙ্গে সম্পর্কিত। অর্থাৎ অতীত জীবনে যত অপরাধ হয়েছে, তার জন্য আল্লাহকে ভয় করে। ৪. এটি যে অবাধ্য পথ পরিহার করে তাকওয়ার পথে চলে, তা ব্যক্তিটির ভবিষ্যৎ জীবন–সম্পর্কিত। কারও মধ্যে যখন এই চারটি বিষয় সন্নিবেশিত হবে, তখনই সে চূড়ান্ত সফলতা অর্জন করতে পারবে। কারণ, এ চারটি বিষয়ের পুরো দীন (ইসলাম) চলে এসেছে। আর দীনের সব কটি বিষয় ছোট্ট একটি আয়াতের মধ্যে দেখে তার মন দারুণভাবে আলোড়িত হয়েছে।
হজরত ওমর (রা.) রোমান ব্যবসায়ীর এ কথা শুনে বলেন, নবীজি (সা.)-এর কথায় এর সত্যতা আছে। কারণ, রাসুল (সা.) বলেছেন, ‘আমাকে ব্যাপক অর্থপূর্ণ সংক্ষিপ্ত শব্দে কথা বলার ক্ষমতা দেওয়া হয়েছে।’ (সহিহ মুসলিম, হাদিস: ১,০৫৪)

=== হস্তশিল্পী জয়নব বিনতে জাহাশ (রা.) ===
জয়নব বিনতে জাহাশ (রা.) ছিলেন রাসুলুল্লাহ (সা.)-এর সপ্তম স্ত্রী। পঞ্চম হিজরি সনের জিলকদ মাসে, মতান্তরে চতুর্থ হিজরিতে রাসুলুল্লাহ (সা.)-এর সঙ্গে তাঁর বিয়ে হয়। (তাহজিবুল কামাল ফি আসমাইর রিজাল, জামালুদ্দিন মিজজি, ৫৩/১৮৪;আস-সিরাতুল হালাবিয়্যাহ, আলি ইবনে বুরহান হালাবি, ৩/৩২০)
২০ হিজরি সনে জয়নব বিনতে জাহাশ (রা.)-এর ইন্তেকাল হয়। রাসুলুল্লাহ (সা.) কাছ থেকে তিনি ১০-১১টি হাদিস বর্ণনা করেছেন। (উম্মুল মুমিনিন, ড. ইয়াসির ক্বাদি, ভাষান্তর: আলী আহমাদ মাবরুর ও মোহাম্মদ সাইফুল্লাহ, প্রচ্ছদ প্রকাশন, পৃষ্ঠা: ২৭৫)
জয়নব বিনতে জাহাশ (রা.)-এর বাবা ছিলেন জাহাশ ইবনে রাবাব। ইসলামপূর্ব যুগে ব্যবসার উদ্দেশ্যে তিনি মক্কায় আসেন এবং কুরাইশ নেতা আবদুল মুত্তালিবের সঙ্গে অংশীদারি কারবারে সম্পৃক্ত হন। (প্রাগুক্ত, পৃষ্ঠা: ২৭৫)
আয়েশা (রা.) বর্ণনা করেছেন যে রাসুলুল্লাহ (সা.) একবার বললেন, ‘তোমাদের মধ্যে যার হাত সবচেয়ে বেশি দীর্ঘ, সবার আগে সে আমার সঙ্গে সাক্ষাৎ করবে।’ আয়েশা (রা.) বলেন, ‘রাসুলের কথা শুনে আমরা একে অপরের হাত মেপে দেখলাম, কার হাত সবচেয়ে লম্বা! প্রকৃত অর্থে জয়নবের হাত দীর্ঘ ছিল। কারণ, হাতের দৈর্ঘ্য বলতে রাসুলুল্লাহ (সা.) দানশীলতা ও উদারতা বুঝিয়েছেন। জয়নব নিজ হাতে বিভিন্ন পণ্য তৈরি করে সদকা করতেন।’ (মুসলিম, হাদিস: ২,৪৫২)
আয়েশা আরেক জায়গায় বর্ণনা করেছেন, ‘জয়নব ছিলেন হস্তশিল্পে পারদর্শী নারী। নিজ হাতে বিভিন্ন পণ্য তৈরি করে আল্লাহর রাস্তায় দান করাতে তাঁর জুড়ি ছিল না।’ (আস-সিমতুস সামিন ফি মানাকিবি উম্মাহাতিল মুমিনিন, ইবনুল কাস, পৃষ্ঠা: ১২৮)
অনেক গবেষক বলেছেন, তিনি সরাসরি পণ্যও দান করে দিতেন। তাঁর দানশীলতার খ্যাতি ছিল। এ কারণে জনয়ব (রা.)–কে উম্মুল মাসাকিন বা অসহায়-দুস্থদের মা বলা হতো (সিয়ারু আলামিন নুবালা, জাহাবি, খণ্ড ২, পৃষ্ঠা: ২১২)। তাঁর দানশীলতার স্বীকৃতি দিয়ে আয়েশা (রা.) বলেছেন, ‘বিপুল দানশীলতার ক্ষেত্রে জয়নবের চেয়ে শ্রেষ্ঠ নারী আমি কখনো দেখিনি।’ (মুসলিম, হাদিস: ১,৮৯২)
ইতিহাসবিদ ও সিরাত রচয়িতারা জয়নব বিনতে জাহাশকে (রা.) হস্তশিল্পে পারদর্শী নারী হিসেবে উপস্থাপন করেছেন। আরবিতে তাঁকে ‘সান্নাউল ইয়াদ’ বলা হতো। (উম্মুল মুমিনিন জয়নব বিনতে জাহাশ রাদিয়াল্লাহু আনহা, আমিনা উমর আল-খাররাত, ভাষান্তর: মাওলানা মাহমুদ সিদ্দিকী, দ্বীন পাবলিকেশন, পৃষ্ঠা: ৭২)
কোনো নারী যখন হস্তশিল্পের মাধ্যমে উপার্জন করেন, আরবি পরিভাষায় তাঁকে ‘সান্নাউল ইয়াদ’ বলা হয়। (লিসানুল আরব, ইবনে মানযুর, খণ্ড ৮, পৃষ্ঠা: ২০৯)

